André Djupsjöbacka

Fredrik Östring och pietisträttegångarna åren 1838-1842

Pro gradu-avhandling i kyrkohistoria
Fakulteten för humaniora, psykologi
och teologi
Åbo Akademi
Skribent: André Djupsjöbacka
Handledare: professor Ingvar
Dahlbacka
Vasa 2020

André Djupsjöbacka

ÅBO AKADEMI – FAKULTETEN FÖR HUMANIORA, PSYKOLOGI OCH TEOLOGI
Abstrakt för avhandling pro gradu
Ämne: Kyrkohistoria
Författare: André Djupsjöbacka, 34930
Arbetets titel: Fredrik Östring och pietisträttegångarna åren 1838-1842
Handledare: Ingvar Dahlbacka
Syftet med denna avhandling är att redogöra för Fredrik Östring och hans roll i
pietisträttegångarna under skiftet mellan 1830- och 1840-talet. Jag undersöker hans roll
genom att besvara tre frågor. Den första är varför Östring blev dragen inför rätta. Den andra
är vari Östrings motståndares anklagelser bestod, och hur de argumenterade för dessa
anklagelser. Den tredje frågan är hur Östrings understödjare försvarade honom från
anklagelserna.
Undersökningen visar att det förekom mötesverksamhet utöver den sedvanliga gudstjänsten
inom den tidiga 1800-talsväckelsen i Österbotten, och att prästen Fredrik Östring anslöt sig
till samma väckelse ungefär år 1836, och som ett resultat av detta började han ordna möten
utöver gudstjänsten. År 1838 ledde mötesverksamheten till konflikt med kyrkoherden i
Nykarleby, och rättegångarna inleddes. Enligt konventikelplakatet från år 1726 var det
förbjudet att ordna andliga sammankomster utöver gudstjänsten. Östrings motståndare i
Nykarleby kunde därmed dra honom inför rätta för brott mot konventikelplakatet. En
bidragande orsak till att Östring drogs inför rätta var att det under åren 1838 till 1843 uppstod
en våg av rättegångar mot pietistiska präster. Rättegångarna mot Östring var en del av denna
våg, och den hade sin bakgrund i en spänning i den finländska byråkratin. Östrings
motståndare drog honom inför rätta för brott mot konventikelplakatet, men det var oklart om
förbudet att ordna andliga möten även gällde präster. Diskussionen i rättegångarna kretsar
långt kring huruvida Östring brutit mot konventikelplakatet när han ordnat andliga möten,
som församlingens präst? En annan kategori av återkommande argument är sådana som
anknyter till kyrkolagsförslaget från år 1825, där konventiklarna kritiseras bland annat för att
de orsakar splittring i familjerna, åsidosättande av arbete och ett försämrande av sedligheten.
Nyckelord: Fredrik Östring, pietisträttegångarna, den tidiga 1800-talsväckelsen i
Österbotten, den senare pietismen, konventikelplakatet 1726, kyrkolagsförslaget 1825.
Datum: 06.02.2020
Abstraktet godkänt som mognadsprov:

Sidantal: 61

André Djupsjöbacka

Innehåll
1 Inledning...................................................................................................................................1
1.1 Varför är Fredrik Östring intressant?................................................................1
1.2 Forskningsuppgift och frågeställning..............................................................2
1.3 Tidigare forskning...........................................................................................3
1.4 Källor...............................................................................................................4
1.4.1 Första målet.............................................................................5
1.4.2 Andra målet.............................................................................6
2 Den tidiga 1800-talsväckelsen i Österbotten............................................................................8
2.1 Jonas Lagus......................................................................................................9
2.2 Jakob Wegelius...............................................................................................11
2.3 Inställning till de världsliga nöjena................................................................13
2.4 Skörtdräkten...................................................................................................14
3 Fredrik Östring ansluter sig till väckelsen...............................................................................17
3.1 Socioekonomiska förutsättningar...................................................................18
4 Konventikelplakatet 1726.......................................................................................................20
4.1 Konventikelplakatets innehåll och tvetydighet..............................................20
4.2 Konventikelplakatet och rättegångarna mot Östring......................................21
4.3 Kyrkolagsförslaget 1825................................................................................22
5 Spänning i byråkratin 1838.....................................................................................................23
5.1 Konventikelplakatet i Finland........................................................................23
5.2 De finska myndigheternas intressen...............................................................26
5.3 Oro inom myndigheterna 1838.......................................................................27
5.3.1 Tillfälliga generalguvernören Thesleff..................................28
5.3.2 Ärkebiskop Melartin.............................................................30
6 Östring som väckelseledare....................................................................................................34
6.1 Väckelsearbete i Kronoby..............................................................................34
6.2 Väckelsearbete i Nykarleby och Munsala......................................................35
6.3 Uppståndelse och motstånd i Nykarleby........................................................36
7 Första målet mot Östring 1838-1841.......................................................................................39
7.1 Förspel...........................................................................................................39

André Djupsjöbacka

7.2 Nykarleby tingsrätt........................................................................................41
7.2.1 Hösttinget..............................................................................41
7.2.2 Vårtinget...............................................................................43
7.2.3 Urtima ting............................................................................45
7.3 Åbo domkapitel..............................................................................................46
7.4 Vasa hovrätt....................................................................................................47
7.5 Helsingfors senat............................................................................................48
8 Andra målet mot Östring 1841-1842.......................................................................................50
8.1 Förspel...........................................................................................................50
8.2 Nykarleby tingsrätt........................................................................................51
8.2.1 Vårtinget...............................................................................51
8.2.2 Hösttinget..............................................................................54
8.3 Åbo domkapitel..............................................................................................55
8.4 Vasa hovrätt....................................................................................................55
9 Sammanfattande diskussion...................................................................................................57
10 Litteraturförteckning............................................................................................................60

André Djupsjöbacka

1 Inledning
1.1 Varför är Fredrik Östring intressant?
Fredrik Östring (1810-1855) var en av de framträdande ledarna för en väckelserörelse som
växte fram i Österbotten under 1830-talet. Det var på många sätt omvälvande tider. I början av
samma århundrade hade Finlands gemenskap med Sverige avslutats och landet hade övergått
till ryskt välde. Efter att kejsaren tillkallat lantdagen 1809 skulle den inte tillkallas på över ett
halft sekel, vilket innebar att lagstiftningen stod stilla på samma gång som befolkningen
exploderade och nästan fördubblades under perioden 1800-1850. Befolkningsexpansionen
ledde till att den landlösa andelen av befolkningen ökade märkbart. I Helsingfors hade nyligen
lördagssällskapet grundats. Det skulle vara med och lägga grunden till den finländska
nationalismen, och 1835 publicerades Kalevala. Detta var en formativ period i Finlands historia,
inte bara med tanke på den ideologiska utvecklingen i samhället, utan även med tanke på de
nya religiösa folkrörelser som spred sig runtom i landet, den mest kända ledd av Paavo
Ruotsalainen i Savolax. En liknande väckelse skulle sprida sig även i Österbotten.
Fredrik Östring var präst och en av ledarna för den väckelserörelse som uppstod i Österbotten
under 1830-talet. Han har beskrivits som den österbottniska väckelsens största folktalare.1 I
samband med att rörelsen började sprida sig i Österbotten mötte den på misstänksamhet och
motstånd från myndigheterna, vilket ledde till fyra massiva rättegångar, två i Nykarleby och
varsin i Kalajoki och Vörå. Vid dessa drogs närmare 400 personer inför rätta under slutet av av
1830- och början av 1840-talet. Personligen tycker jag det är mycket fascinerande med dylika
politiska eller religiösa rörelser som är kapabla att växa snabbt, trots motstånd från statliga
myndigheter. Anledningen till att man drog väckelsens folk inför rätta var att de möten som
organiserats ansågs bryta mot konventikelplakatet från år 1726. Enligt konventikelplakatet fick
man inte hålla särskilda gudstjänster i hemmen, men tolkningarna gick isär huruvida detta även
gällde prästerskapet.
Av de fyra rättegångarna som inleddes mot pietisterna i Österbotten var det första målet mot
Östring den största. Skalan var verkligen massiv, för förutom Östring själv stod sammanlagt
211 personer anklagade för att ha bevistat hans möten. I de fyra rättegångarna där man drog

1 Krook 1931 II, s. 51

1

André Djupsjöbacka

väckelsens präster inför rätta var Fredrik Östring den präst man gick hårdast åt. Det fanns även
andra präster som blev ställda inför rätta, men Östring drogs inför rätta inte bara en gång utan
två gånger under loppet av åren 1838 till 1842. Att Östring var den ledare man gick hårdast
emot gör honom särskilt intressant. Vad var det som ledde till att han ställdes inför rätta? Hur
var det hans motståndare argumenterade när de försökte fälla honom? Hur försvarade han sig
mot dessa anklagelser?
1.2 Forskningsuppgift och frågeställning
Avsikten med denna avhandling är att undersöka vilken roll väckelseledaren och prästen Fredrik
Östring spelade i de så kallade pietisträttegångarna i skiftet mellan 1830- och 1840-talen. Jag
vill undersöka det genom att försöka besvara tre frågor. Den första är varför Östring blev dragen
inför rätta. Den andra frågan är vari Östrings motståndares anklagelser bestod, och hur de
argumenterade för dessa. Den tredje frågan är hur Östrings understödjare försvarade honom
från dessa anklagelser.
För att svara på frågan varför Fredrik Östring blev dragen inför rätta måste jag först beskriva
sådana verksamhetsformer och religiösa uppfattningar som var vanliga inom den österbottniska
väckelsen och som förekommer i diskussionerna i protokollen. Genom att göra det kan jag
placera Östrings verksamhet i ett vidare sammanhang. Det blir också viktigt att fråga hur
Östring anslöt sig till väckelsen och började bedriva sådan verksamhet som var typisk för
väckelsen.
Konventikelplakatet från 1726 var en kunglig förordning som väckelsens motståndare använde
när de drog Östring inför rätta, men konventikelplakatet kunde också tolkas till Östrings fördel.
För att förstå hur både Östrings motståndare och försvarare argumenterade måste man känna
till konventikelplakatets innehåll. Det är också motiverat att redogöra för kyrkolagsförslaget
från år 1825, eftersom flera av de argument som förslaget radar upp mot konventiklarna
återanvändes i rättegångarna av Östrings motståndare.
Det är också på sin plats att redogöra för det politiska spel som fanns i bakgrunden under
rättegångarna mot Östring. Det är inte någon slump att det under och efter år 1838 inleddes fyra
rättegångar mot pietisterna i Österbotten under en mycket kort period. Det fanns ett politiskt
spel som var avgörande vid processerna mot Östring, och det visar varför Östring blev dragen

2

André Djupsjöbacka

inför rätta.
Östrings verksamhet som väckelseledare väckte starka motreaktioner på lokalplanet, och det
var dessa lokala krafter som drog honom inför rätta. Därför är det motiverat att beskriva
Östrings verksamhet som väckelseledare och det motstånd det mötte, med särskilt fokus på
sommaren 1838 i Nykarleby, vid tiden just inför den första rättegången.
Till sist kommer jag att utgående från rättegångarna och rättegångsprotokollen svara på den
andra och den tredje frågan, nämligen vem det var som stod bakom anklagelserna mot Östring
och hur dessa argumenterade för att fälla honom, och hur Östring och hans understödjare
försvarade sig mot anklagelsen om lagbrott.
1.3 Tidigare forskning
Tor Krook har skrivit flera böcker som berör den pietistiska väckelsen i Österbotten. När jag
beskriver hur Östring anslöt sig till väckelsen, och den österbottniska väckelsens natur, kommer
jag att använda särskilt två böcker, Väckelserörelserna: I Österbottens svenska församlingar
under 1800-talet (1931) och En österbottnisk väckelsehövding: Levnadsteckning över Jonas
Lagus (1947). Den första boken ger en omfattande förhistoria till väckelsen i Österbotten, och
den går i två band utförligt genom olika karaktärer och händelser som var viktiga för väckelsens
historia. Boken behandlar de två målen mot Östring och lägger sammanlagt ungefär 30 sidor
på att redogöra för dessa. Förutom det innehåller den värdefulla uppgifter om Östring och hans
verksamhet som väckelseledare i Nykarleby vid tiden just inför rättegångarna. Den andra
boken, En österbottnisk väckelsehövding: Levnadsteckning över Jonas Lagus (1947), är en
biografi över den österbottniska väckelsens ledare, och ger en kompletterande bild av väckelsen
överlag.
Heikki Ylikangas har skrivit en bok med namnet Körttiläiset tuomiolla: Massaoikeudenkäynnit
heränneitä vastaan Etelä-Pohjanmaalla 1830- ja 1840- lukujen taitteessa (1979), som
behandlar massrättegångarna mot pietisterna på 1830- och 40-talen. Till skillnad från Krooks
böcker tar Ylikangas fasta särskilt på rättegångarna mot de österbottniska pietisterna. Han
behandlar utförligt under dryga 90 sidor de rättegångar som Östring var involverad i, och
böckerna innehåller dessutom en utförlig analys av det politiska spel som låg i bakgrunden till
rättegångarna.

3

André Djupsjöbacka

Ylikangas undersökning är mycket omfattande, men det finns några viktiga detaljer som han
inte uppmärksammat. Östrings motståndare hade i ett skede varit mycket noggranna med att
påpeka att man bett Fader Vår under de möten där man samlats. Detta gjorde de antagligen
eftersom de ville göra det klart att mötena utgjort sådan ”särskild gudstjänst” som nämns i
konventikelplakatet. På samma sätt hänvisar man i protokollen till att ett möte inte bara
bevistats av folk från Munsala, utan att folk kommit ända från Vörå. På ett annat ställe heter det
att folk kommit från ”när och fjärran” och bestått av ”kvinnor och män”. Detta kan möjligtvis
vara ett sätt att anknyta till formuleringar i konventikelplakatet, där det heter att möten bevistas
av ”kvinnor och män” från ”kända och okända”, och detta är ett argument som Ylikangas inte
tagit upp.
En annan aspekt som varken Krook eller Ylikangas uppmärksammat är kopplingen till
kyrkolagsförslaget från år 1825. I förslaget från år 1825 finns det flera argument mot
konventiklarna som dyker upp i rättegångarna mot Östring. Kyrkolagsförslaget varnar för
konventiklar eftersom dessa orsakar splittring i familjerna, åsidosättande av arbete och att
sederna fördärvas. Dessa argument är så pass återkommande hos Östrings motståndare att det
enligt mig inte kan vara ett sammanträffande. Det är också möjligt att Östrings motståndare
gärna vill understryka att de möten han ordnat bevistats av folk från olika orter eller från ”när
och fjärran” eftersom kyrkolagsförslaget definierar de potentiellt skadliga konventiklarna som
sammankomster som bevistas av folk från olika byalag.2
1.4 Källor
För att få en egen uppfattning om rättegångarna har jag gått igenom sju domstolsprotokoll som
finns tillgängliga i landsarkivet i Vasa. Dessa kan indelas i två kategorier. Den första kategorin
är protokoll från rättegångarna i Nykarleby, och de är arkiverade i Keski-Pohjanmaan alisen
tuomiokunnan arkisto. Samtliga protokoll från Nykarleby är diskussionsprotokoll, så de
innehåller argument från åklagare, försvarare och vittnen. De kan också innehålla viktiga
bilagor som anklagelseskrifter, försvarsskrifter och uttalanden från kyrkoherden eller
guvernören i Vasa. Den andra kategorin är från Vasa hovrätt. De protokollen är endast
beslutsprotokoll, så de redogör endast för hovrättens beslut, och inga bilagor följer med de

2

Björkstrand 1998, s. 51-52

4

André Djupsjöbacka

protokollen.
1.4.1 Första målet
Av de protokoll som angår det första målet mot Östring finns tre av dem arkiverade i KeskiPohjanmaan alisen tuomiokunnan arkisto. Det första av dem är arkiverade under paragraf 90 i
ett band med nummern C4a:46 och titeln Uudenkaarlepyyn käräjäkunnan varsinais- ja
ilmoitusasiain

pöytäkirjat

(1838-1838).

Förutom

diskussionerna som

fördes

under

rättegångstillfället innehåller protokollet också några viktiga bilagor, nämligen en rapport från
kyrkoherden, ett intyg från guvernören i Vasa och ett skriftligt vittnesmål från kaplanen i
Munsala. Utöver dessa bilagor innehåller protokollen en stor mängd intyg över
församlingsmedlemmars kyrkliga liv, till exempel deras nattvardsgång, men de anknyter inte
särskilt till Fredrik Östring.
Det andra protokollet från det första målet finns under paragraf 358 i bandet med nummern
C4a:47 och titeln Uudenkaarlepyyn käräjäkunnan varsinais- ja ilmoitusasiain pöytäkirjat
(1839-1839). Det är under denna rättegång som Östrings försvar kommer till tals, och förutom
en försvarsskrift av doktor Jakob Wegelius, en av väckelsens ledare, finns en utförlig
försvarsskrift med Fredrik Östrings eget namn på. Försvarsskriften är hela 18 sidor lång, men
enligt forskaren Tor Krook är det egentligen författat av Jonas Lagus, dåvarande kaplan i
Ylivieska och den österbottniska väckelsens inofficiella ledare.3 Försvarsskriften finns också
till en del refererat av Tor Krook i Väckelserörelserna: I Österbottens svenska församlingar
under 1800-talet (1931).4
Det tredje protokollet från det första målet finns i bandet med nummern C4b:2 och titeln
Uudenkaarlepyyn käräjäkunnan välikäräjien pöytäkirjat (1831-1839). I detta band hittar man
ett argument som varken Krook eller Ylikangas tagit upp, nämligen att vittnen vittnade att man
bett Herrens bön under mötena. Detta är en viktig punkt eftersom Östrings motståndare ville
bevisa att sammankomsterna verkligen varit sådana ”gudstjänster” som konventikelplakatet
från år 1726 förbjöd.
När det första målet gått vidare till Vasa hovrätt finns det aktuella protokollet arkiverat i Vaasan
3 Krook 1931 II, s. 143
4 Krook 1931 II, s. 343-353

5

André Djupsjöbacka

hovioikeuden arkisto. Det finns i ett band med nummern Ca:71 och namnet Rikosasian
pöytäkirjat (1840-1840). I detta protokoll påpekas också att man bett Fader Vår under mötena,
vilket antyder att de vittnesmål som upphämtats i Nykarleby om att bön förekommit verkligen
kunde användas för att bevisa att sammankomsterna varit sådana ”gudstjänster” som
konventikelplakatet från 1726 riktade sig emot.
1.4.2 Andra målet
Angående det andra målet finns det två protokoll arkiverade i Keski-Pohjanmaan alisen
tuomiokunnan arkisto. Det första protokollet finns under paragraferna 283 och 284 i bandet
med nummern C4a:51 och titeln Uudenkaarlepyyn käräjäkunnan varsinais- ja ilmoitusasiain
pöytäkirjat (1841-1841). Paragraf 283 gäller anklagelsen mot Östring, medan paragraf 284
gäller övriga personer som anklagades för att ha organiserat eller bevistat mötet.
Paragraf 283 innehåller flera korta bilagor, nämligen en rapport från länsmannen, en rapport
från kyrkoherden och ett intyg från guvernören. Paragraf 284 innehåller ett försvarsbrev från
bonden i vars stuga mötena hållits, och detta brev är viktigt eftersom det beskriver hur mötena
gått till. Paragraf 284 innehåller också två bilagor skrivna av Otto von Essen, nämligen en
försvarsskrift till Östrings fördel och en ungefär fyra sidor lång anklagelseskrift mot
kyrkoherden från en skara människor i Monå by. Denna bilaga,

5

samt rapporten från

kyrkoherden,6 finns återgivna i sin helhet hos forskaren Tor Krook i Väckelserörelserna: I
Österbottens svenska församlingar under 1800-talet (1931). Dessutom innehåller samma bok
en stor del av länsmannens rapport.7 I protokollet återfinns också ett tidigare, inte
uppmärksammat argument, som används av Östrings motståndare för att bevisa att Östrings
möten är sådana som omnämns i konventikelplakatet. I protokollet heter det att folk anlänt från
”när och fjärran”, och det har varit både ”kvinnor och män”. Det heter senare mer specifikt att
mötesdeltagare kommit inte bara från Munsala, där mötet hållits, utan även från Vörå. Detta
kan vara ett sätt att bevisa att Östrings möten är sådana som omnämns i konventikelplakatet,
som uttryckligen talar om möten där människor, ”kända och okända", och ”kvinnor och män”
närvarar. En annan förklaring till att Östrings motståndare gärna vill understryka att mötena
bevistats av folk från olika orter, eller ”när och fjärran”, är att kyrkolagsförslaget från år 1825

5 Krook 1931 II, s. 129, 177-178
6 Krook 1931 II, s. 175
7 Krook 1931 II, s. 174

6

André Djupsjöbacka

definierar de potentiellt skadliga konventiklarna som sammankomster där folk från olika byalag
närvarar. Protokollet innehåller också en stor mängd intyg över församlingsmedlemmars
kyrkliga liv, till exempel deras nattvardsgång, men dessa bilagor anknyter inte särskilt till
Fredrik Östring.
Det andra protokollet från det andra målet, under dess skede i Nykarleby, finns under paragraf
251 i bandet med nummern C4a:52 och titeln Uudenkaarlepyyn käräjäkunnan varsinais- ja
ilmoitusasiain pöytäkirjat (1841-1841).
Det sista protokollet från det andra målet, från Vaasan hovioikeuden arkisto, finns i ett band
med nummern Ca:73 och namnet Rikosasiain pöytäkirjat (1842-1842). Det är beslutet från Vasa
hovrätt.

7

André Djupsjöbacka

2 Den tidiga 1800-talsväckelsen i Österbotten
Under 1830-talet och 1840-talet spred sig en rörelse med kraft i Österbotten, och Fredrik
Östring skulle bli en av de tydliga ledargestalterna inom rörelse. Rörelsen har fått olika namn i
den vetenskapliga litteraturen. Krook kallar den oftast för "den senare pietismen" eller bara
"pietismen".8 Ylikangas benämner samma rörelse som den "österbottniska prästväckelsen",9
och Dahlbacka använder begreppet "den tidiga 1800-talsväckelsen".10
Av de övriga väckelseledarna i Österbotten fanns det särskilt två som var viktiga för Östring
och hans roll i rättegångarna. Den första var Jonas Lagus, den österbottniska väckelsens
inofficiella ledare. Viktigast av allt var att han direkt figurerade i rättegångarna genom att han
grep in till Östrings hjälp och skrev en av hans försvarsskrifter, under Östrings namn. Att
försvara sig i rätten var någonting han själv hade personlig erfarenhet av, för också Lagus hade
blivit indragen i en rättsprocess i Kalajoki med hänvisning till brott mot konventikelplakatet.
Lagus ger exempel på sådana verksamhetsmetoder som också Östring använde och som
kommer upp i protokollen, det vill säga att ordna möten, dela ut Biblar och Nya Testamenten
och sång ur sångboken Sions sånger. Genom att jag redogör för dessa placeras Östrings
verksamhet in i ett större sammanhang.
Den andra mycket viktiga väckelseledaren är Jakob Wegelius, Jonas Lagus nära vän,
kyrkoherde i Malax och tredubbla doktor. På samma sätt som Jonas Lagus ställde Jakob
Wegelius upp till Östrings försvar i rättegångarna, dock under sitt eget namn. Wegelius
arbetsmetoder ger också exempel på sådana verksamhetsmetoder som Östring använde och som
omnämns i protokollen, det vill säga att dela ut Biblar och hålla möten utöver gudstjänsten. Jag
redogör även för dessa för att sätta in Östrings verksamhet i ett vidare sammanhang.
En utmärkande sak för de väckta var deras starka avståndstagande från vissa så kallade
världsliga nöjen i stil med dryckeslag, dans och kortspel. Det är relevant att redogöra för hur
denna negativa attityd blev en del av den österbottniska väckelsen eftersom det var en attityd
som Östring delade. Den negativa attityden framkommer under rättegångarna, men också
genom det väckelsearbete som Östring bedrev och som föregick rättegångarna mot honom, och

8

Se till exempel förordet hos Krook 1931 I, II; Krook 1947, s. 328-332
Ylikangas 1979, 29
10 Dahlbacka 1987, s. 20-21
9

8

André Djupsjöbacka

den negativa attityden var uppenbarligen någonting som väckte uppmärksamhet.
Ett annat typiskt drag för den pietistiska väckelsen var användningen av en viss typ av dräkt,
skörtdräkten, som vid denna tid vann insteg bland de väckta i Österbotten. Det är motiverat att
kort beskriva denna dräkt och dess ursprung, eftersom den diskuteras i domstolsprotokollen.
2.1 Jonas Lagus
Jonas Lagus var den man som blev väckelsens inofficiella ledare, och hans livsgärning som
väckelseledare beskrivs av Tor Krook i En österbottnisk väckelsehövding: Levnadsteckning
över Jonas Lagus (1947). Lagus var viktig för Östrings roll i rättegångarna eftersom han direkt
ingrep genom att skriva en försvarsskrift som Östring sedan satte sitt namn under. 11 Lagus
verksamhet som väckelseledare utgjorde sådan verksamhet som Östring skulle ta efter och som
diskuteras i protokollen. Jag har valt att här också peka på dem, för att sätta Östrings
verksamhetsmetoder i ett större sammanhang.
Jonas Lagus föddes i en prästsläkt den 21.1.1798 i Kurikka i Södra Österbotten. 12 Han
prästvigdes den 11.6.1817, endast 19 år gammal, vilket egentligen var olagligt, och fick arbete
i Vörå som adjunkt, det vill säga hjälppräst.13 Hans andliga uppvaknande skall ha skett någon
gång omkring år 1821.14
Jonas Lagus stannade kvar i Vörå fram till år 1828 när han flyttade till Ylivieska15. Under tiden
i Vörå kom han att bli en mycket nära vän med Jakob Wegelius, kaplan i Oravais, som också
var hans svåger.16
Lagus flyttade till Ylivieska som kaplan sommaren 1828. Det var här i Ylivieska som Lagus
påbörjar den typen av väckelseverksamhet som Östring kom att ta efter. I ett brev skrivet hösten
1828 skriver Lagus att han är fullständigt oförstådd av allihopa, förutom en enda väckt. Men
redan år 1829 började små väckelser uppstå runtom i Ylivieska. Lagus själv anger året 1832

11 Krook 1931 II, s. 143
12 Krook 1947, s. 5
13 Krook 1947, s. 9-10
14 Krook 1947, s. 18
15 Krook 1931 I, s. 149
16 Krook 1931 II, s. 2-3

9

André Djupsjöbacka

som genombrottsår för väckelsen i Kalajokiområdet.17
År 1833 hade Jonas Lagus mottagit 300 Nya Testamenten och 26 Biblar från Stockholm, redo
att delas ut åt behövande. År 1837 fick han ytterligare 400 Nya Testamenten.18 Strategin att dela
ut stora mängder Biblar var någonting som också Fredrik Östring skulle ta upp efter sin
anslutning till väckelsen, och denna verksamhet diskuteras i protokollen.
År 1835 började Jonas Lagus i Ylivieska prästgård hålla sådana särskilda möten utöver
gudstjänsten som man förknippar med den pietistiska väckelsen. Krook anser att anledningen
till detta var ett besök som Lagus gjorde i Pyhäjärvi sommaren 1835, och som gjorde djupa
intryck på honom. Pyhäjärvi hade vid denna tid hunnit ta intryck från den savolaxiska väckelsen
som leddes av Paavo Ruotsalainen.19 Jonas Lagus beskriver händelsen i ett brev till Wegelius:
”Blotta anblicken av en stor hop kristna, församlade i en, för andaktsstunder om
lördagskvällarna uppförd stuga, var obeskriveligen ljuv. Vid dessa sammankomster förehava de
ej något annat än sång, antingen utur Psalmboken eller Sions sånger. Deras sång är utvalt
vacker.”20 Efter att ha anslutit sig till väckelsen skulle även Fredrik Östring påbörja liknande
mötesverksamhet utöver gudstjänsten, och det var detta som ledde till att han ställdes inför rätta.
Från och med augusti 1834 började Jonas Lagus brevväxla med Johan Fredrik Bergh, kaplan i
Nurmijärvi, om att ge ut en andlig tidning.21 Diskussionerna utmynnade i en veckotidning med
namnet ”Tidningar i Andeliga Ämnen”, vars första nummer kom ut den den 8.1.1836. 22 Men
Bergh tvingades omarbeta och förmildra de bidrag Lagus sände in till tidningen för att den
skulle gå genom censuren vid Borgå domkapitel, vilket ledde till att Lagus redan samma år
tidningen getts ut började uttala sig uppgivet om projektet. Det var också dåligt med övriga
skribenter, prenumeranterna var få, och intresset att sprida tidningen vidare var svalt. Från och
med år 1837 minskade mängden artiklar skrivna av Lagus, och tidskriften började istället satsa
på att i högre grad citera texter av klassiska pietistiska författare som säkert skulle klara
censuren. Tidningen böt namn och redaktion år 1839, och i den nya tidningen, Evangeliskt
Weckoblad, var Lagus inte längre inblandad.23 "Tidningar i Andeliga Ämnen" hade en särskild
17 Krook 1931 I, s. 169-174
18 Krook 1947, s. 123-124
19 Krook 1947, s. 136
20 Krook 1947, s. 64
21 Krook 1947, s. 69
22 Krook 1947, s. 74
23 Krook 1947, s. 69-80, 94-99

10

André Djupsjöbacka

koppling till rättegångarna mot Östring, eftersom det framgår i protokollen att Östring läst ur
denna tidning under flera av sina möten.
Den 6-9.7.1838 påbörjades rättegångar i Kalajoki mot Lagus och fem övriga väckelsepräster.
Lagus och de andra prästerna stod åtalade dels för att ha ordnat olagliga sammankomster, dels
för att ha insamlat pengar till hednamissionen. Prästerna fälldes för lagbrott av Kalajoki
häradsrätt den 2.9.1839, medan Åbo domkapitel i sitt utslag den 11.3.1840 ansåg att prästerna
inte var skyldiga till lagbrott. I Vasa hovrätt den 17.6.1840 kom den slutgiltiga domen, som
hamnade någonstans mitt emellan. Prästerna dömdes till ett halvt års tjänsteförbud på grund av
olydnad mot förman, men undgick i övrigt straff. För Lagus del innebar det att han hade
erfarenhet av att juridiskt försvara sig i frågan om huruvida de väcktas sammankomster kunde
anses vara olagliga eller inte. Detta blir viktigt i rättegångarna mot Östring, eftersom Lagus
kom att ingripa och skriva en försvarsskrift som Östring sedan satte sitt namn under. 24
Av domstolsprotokollen i rättegångarna mot Fredrik Östring framgår att man sjöng ur en
sångbok med namnet Sions sånger. Detta var ingenting unikt för de möten Östring organiserade.
Det framgår att samma sångbok använts under de möten som Lagus varit med och organiserat
och som blev föremål för rättegångarna i Kalajoki.25 Sions sånger var egentligen en herrnhutisk
sångbok som spridits i Österbotten av herrnhutismens företrädare redan under 1700-talet.26
2.2 Jakob Wegelius
Jakob Wegelius föddes den 9.12.1779 i Vörå. Han kom från prästsläkt och hans far var kaplan
och senare även kyrkoherde i Vörå. Hans mor var också dotter till en kaplan. Han blev prästvigd
år 1810, men studerade på samma gång medicin och blev doktor i det ämnet år 1817. Han kallas
ibland för den tredubble doktorn. Wegelius är särskilt viktig i rättegångarna mot Östring
eftersom han deltog i Östrings försvar med en försvarsskrift. Hans verksamhet som
väckelseledare utgör också ett exempel på sådan verksamhet som Östring började bedriva, och
genom att redogöra för Wegelius väckelsearbete sätts Östrings dylika arbete i ett större
sammanhang. 27

24 Krook 1931 II, s. 143, 184-185
25 Ylikangas 1979, s. 42
26 Krook 1931 I, s. 53-57
27 Krook 1931 II, s. 1

11

André Djupsjöbacka

Jakob Wegelius blev sänd som kaplan till Oravais från och med den 1.5.1810. Från och med
sommaren 1817 anlände Jonas Lagus som adjunkt, det vill säga hjälppräst, till grannsocknen
Vörå,28 och under denna tid skulle Wegelius och Lagus bli nära vänner. De var också var
svågrar.29
Samma år som Lagus for till Ylivieska for Jakob Wegelius som kaplan till Solf, i maj 1828.
Wegelius började där bedriva sådan verksamhet som var typiska kännetecken för de väckta
prästerna, nämligen att organisera möten utöver gudstjänsten och dela ut andlig litteratur. Det
var också dylik verksamhet som Östring tog upp, och denna typ av verksamhet diskuterades
vid rättegångarna. När Wegelius anlänt till Solf började han hålla särskilda möten i form av
aftonsångsgudstjänster, trots att det ifrågasattes av det övriga prästerskapet. Förutom det
började han också dela ut Biblar, men då han upplevde att dessa inte brukades så flitigt som han
önskade utan bara lämnade på folks hyllor började han också hålla bibelförklaringar. Dessa
bibelförklaringar var inte något som de kyrkliga myndigheterna uppskattade, och Wegelius
tvingades att förklara sig för biskopen. Sommaren 1830 uppmanade domkapitlet Wegelius att
upphöra med bibelförklaringarna.30
I maj 1832 fick Wegelius kyrkoherdetjänsten i Malax. Det var i Malax som Wegelius skulle bli
en verkligt inflytelserik väckelseledare. Under tiden i Malax delade han ut mer än 2000 Nya
Testamenten. Ett brev från Lagus till Wegelius i januari 1835 visar att väckelsen då börjat bland
Malax ungdomar.31 Wegelius gjorde också en viktig insats genom att värva lokala yngre präster
till rörelsen.32

2.3 Inställning till de världsliga nöjena
Typiska exempel på världsliga nöjen som kritiserades inom väckelsen var dryckeslag, dans och

28 Krook 1931 I, s. 149
29 Krook 1931 II, s.2-3
30 Krook 1931 II, s. 4-6
31 Krook 1931 II, s. 7-11
32 Krook 1931 II, s.17-20

12

André Djupsjöbacka

kortspel.33 Fastän det numera kanske uppfattas som en självklar del av den pietistiska rörelsen
var det inte någon självklarhet under den österbottniska väckelsens tidigaste år. Jag har valt att
redogöra för denna utveckling eftersom det är ett tema som kommer upp i rättegångarna mot
Östring. Den negativa inställningen till de världsliga nöjena är också någonting som ofta tas
upp i Zacharias Topelius dagboksanteckningar när han redogör för Östrings predikoverksamhet
vid tiden före och under rättegångarna, vilket antyder att den negativa inställningen till de
världsliga nöjena var någonting i Östrings verksamhet som väckte stor uppmärksamhet. 34
Varken Lagus eller Wegelius var till en början negativt inställda till världsliga nöjen. Man kan
säkert säga att Lagus, den första av de två att inta den typiska pietistiska hållningen, ännu i
december år 1827 intog en positiv eller åtminstone neutral ställning till världsliga nöjen. Det
var antagligen först någon gång under sin tid i Ylivieska, från och med sommaren 1928, som
han började gå in för den striktare linjen.35
Somrarna 1831 och 1832 befann sig en ung student vid namn Karl Gustav von Essen, hemma
från Kimo, hos Jonas Lagus i Ylivieska. Essens faster var Jonas Lagus hustru. På samma gång
som väckelsen började gå fram i socknen skrev han hem till sina föräldrar att han börjat ”kasta
bort åtminstone alt lättsinnigt”. Det här är, i min mening, ett av de första tecknen på att en
strängare inställning till världsliga nöjen börjat sprida sig bland den österbottniska väckelsens
anhängare. Karl von Essens äldre bror, Otto von Essen, kom snabbt under Karls inflytande och
anslöt sig till samma stränga syn på de världsliga nöjena. Otto von Essen kom senare att figurera
i rättegångarna som en av Östrings försvarare.36
År 1832, samma år som Wegelius kom som kyrkoherde till Malax, gifte han bort en av sina
döttrar under ett bröllop där bröderna von Essen närvarade. De två bröderna började ljudligt
kritisera skämtandet och dansen och tala om ”det enda nödvändiga”, men tilltaget väckte mest
bara förundran och bestörthet. Det kan vara bra att lägga denne Otto von Essen på minnet,
eftersom han dyker upp igen i rättegångarna mot Fredrik Östring som en av hans försvarare.37
Våren 1833 började Lagus och Wegelius debattera över inställningen till de världsliga nöjena
33 Krook 1947 s. 299
34 Topelius 2018, s. 713-788, 988-989
35 Krook 1947, s. 30-31
36 Krook 1931 II, s. 25-27
37 Krook 1931 II, s. 26

13

André Djupsjöbacka

och helgelsen överlag, och det är nu som man första gången kan se att Lagus gått över till en
negativ syn på världsliga nöjen. Lagus ansåg att det låg en risk i att man i den evangeliska
frihetens namn gör sig till bundsförvant med gamle Adam. Man inbillar sig därför att den
dagliga helgelsen ska vara möjlig att bedriva vid sidan av världsliga nöjen och tidsfördriv. Lagus
beklagade att det är många som är så rädda att bli betraktade som egenrättfärdiga verkhelgon
att de därför försummar helgelsen och den dagliga förnyelsen.38
Wegelius var däremot till en början tolerant inställd mot världsliga nöjen och såg dem inte som
några problem i sig själva. Wegelius skrev till Lagus och kallade Lagus skarpa gränsdragning
för "katolsk", och Wegelius antydde en oro för att Lagus höll på att förlora Kristus. Lagus
invände med att skriva att är det självklart att helgelsen härstammar från tron och den kärlek
tron föder, men om man står overksam efter att man kommit till tro kommer man att falla ur
nåden. Tron innebär inte att kampen med gamle Adam skulle vara över och att man har något
skäl att sluta anstränga sig. Lagus citerade två författare som citerats friskt i den pietistiska
rörelsen, Scriver och Arndt, och menade att försakandet av världsliga nöjen är en frivillig
uppoffring i kärlek, när man riktar sig mot det enda nödvändiga, nämligen Kristus. Vintern 1835
går det tydligt att notera att Wegelius har gått över till Lagus ståndpunkt.39
2.4 Skörtdräkten
En av de mest kännetecknande dragen för den tidiga 1800-tals väckelsen i Österbotten var den
så kallade skörtdräkten. Krook anser skörtdräkten vara ett så pass definierande drag för den
pietistiska väckelsen att han använder dess bruk som ett sätt att mäta väckelsens styrka och
utbredning.40 Skörtdräkten förekommer i det andra målet mot Fredrik Östring, uttryckligen i
tingsrätten i Nykarleby och implicit i en skrivelse till domkapitlet, och därför är det värt att
förklara hur den såg ut och hur den kom att bli en del av den österbottniska väckelsen. Dess
historia i det svenska Österbotten har redogjorts för i artikeln i Skörtdräkten i svenska
Österbotten under 1800-talet (2018) av Ingvar Dahlbacka.
I Väckelserörelserna: I Österbottens svenska församlingar under 1800-talet (1931) gör Tor
Krook en beskrivning av skörtdräkten. Enligt honom innebar skörtdräkten för männens del en

38 Krook 1947, s. 50-51
39 Krook 1947, s. 51-55
40 Dahlbacka 1987, s. 61

14

André Djupsjöbacka

grå rock av vadmal, för kvinnorna en dräkt av mörkblått tyg. Enligt Krook var dräkten
ursprungligen en folkdräkt som användes i Savolax, men den togs upp och började användas
av den savolaxiska väckelsen som under denna tid leddes av Paavo Ruotsalainen, och därifrån
spred den sig med tiden även till Österbottens väckta.41
Skörtdräkten tog sig inte in i Österbotten utan motstånd, och Jonas Lagus var till en början
negativt inställd. Sommaren 1835 hade dräkten börjat användas i Pyhäjärvi, 90 kilometer in i
landet från Ylivieska. Väckelsen i Pyhäjärvi låg under Paavo Ruotsalainens inflytande. Lagus
första bedömning var mer negativ än positiv, när han i ett brev till Wegelius skriver: ”Emot
deras urmodiga, av dem efter väckelsen anlagda, klädedräkt, på vilket världens barn så mycket
stöter sig, har jag intet att invända, om icke den i sanning ej obetydliga omständigheten, att den
lätt kan leda till egenrättfärdighet.”42
Men Lagus lätt negativa inställning skulle snart ge vika. Ett brev från den 7.12.1837 visar att
Lagus numera är avgjort positiv gentemot skörtdräkten. I brevet anser han att skörtdräkten är
användbar för att i det yttre skilja på de väckta och de världsliga, att de väckta skiljs från gamla
umgängesvänner och att det är nödvändigt att återgå till klädernas rätta bruk. Han påpekar att
det visserligen är sant att det finns sådana som bär dräkten utan att verkligen vara väckta, men
vad man än gör så uppstår ändå alltid missbruk.43
Skörtdräkten hade bevisligen spridit sig till Vörå senast år 1840, 44 och som det kommer att visa
sig under rättegångarna mot Östring hade skörtdräkten införts också i Munsala, senast år 1841.
Skörtdräkten skulle få stor spridning i Nykarleby och Munsala, områden där Östring verkade
vid tiden för rättegångarna. Under 1840-talet bar nästan alla i Socklot skörtdräkten. Ungefär
vid samma tidpunkt bar också nästan alla i Monå by skörtdräkten, och även många i Vexala och
Munsala kyrkby.45
Östring själv var av allt att döma också positivt inställd till skörtdräkten, eftersom han i sin
försvarsskrift till Åbo domkapitel från den 7.12.1841 beklagar sig över det snabbt skiftande
modet: ”Ty att sälskapslifvet blir en täflan i granlåt, och Klädedrägtsändring för hvarje månad
41 Krook 1931 II, s. 60
42 Krook 1947, s. 64
43 Akiander 1861, s. 271
44 Krook 1931 II, s. 59
45
Dahlbacka 2018, s. 166-167

15

André Djupsjöbacka

och år [...] utvisar en likhet icke med de första Christna, utan med hedningarna under
sedlighetens förfall.”46

46 Krook 1931 II, s. 351

16

André Djupsjöbacka

3 Fredrik Östring ansluter sig till väckelsen
Jag har i grova drag redogjort för väckelsen i Österbotten under början av 1800-talet och de
kännetecken som var typiska för väckelsen som diskuteras under rättegångarna mot Östring.
Det var ett resultat av att Östring följde den pietistiska arbetsmetoden och själv började ordna
möten utöver gudstjänsten som han blev dragen inför rätta. Det är nu dags att börja närma sig
Fredrik Östring själv och se hur han personligen anslöt sig till väckelsen, eftersom det att
Fredrik Östring anslöt sig till väckelsen ledde till att han som präst anammade väckelsens
metoder.
Fredrik Östring föddes den 14.1.1810 i Närpes prästgård. Hans far var Per Östring som verkade
i Närpes församling som vikarie åt ärkebiskopen. Fredriks mor var Fredrika Ulrika Holstius,
dotter till kaplanen i Närpes Israel Holstius.47
Det är kanske frestande att tro att Per Östring som präst bar på pietistiska influenser och skulle
ha influerat sin son i denna riktning, men så verkar inte vara fallet. Krook klassificerar honom
tvärtom som neolog, det vill säga anhängare av en dåtida rationaliserande kristendomstolkning
som pietisterna opponerade sig emot.48
1821 började Fredrik Östring studera i Vasa och blev student år 1828. 1830 flyttade han till
Jakobstad för att bli lärare. Han prästvigdes år 1832. 1835 fick han tjänst som adjunkt, eller
hjälppräst, i Kronoby.49
Under vårvintern år 1835 anslöt sig Fredrik Östrings bror, Johan Jakob Stenbäck, till
väckelsen.50
Krook hade tillgång till över 90 bevarade predikningar av Östring, med början från år 1833.
Krooks slutsats när han hade studerat Östrings äldsta predikningar var att Östring länge hade
en viss dragning till väckelsen, men att hans slutliga anslutning till den borde ha skett någon
gång i slutet av år 1836.51
47 Krook 1931 II, s. 101
48 Krook 1931 I, s. 79
49 Krook 1931 II, s. 101
50
Krook 1931 II, s. 47-48
51 Krook 1931 II, s. 102-104

17

André Djupsjöbacka

Hur Fredrik Östrings anslöt sig till pietismen är en öppen fråga. Krook hävdar att ett inflytande
från den svenske författaren, prästen och väckelseledaren Schartau framträder alldeles klart i
Östrings predikningar, både till planläggning och innehåll, men det säger ingenting definitivt
om hur Östring anslöt sig till väckelsen.52
3.1 Socioekonomiska förutsättningar
Ylikangas har noterat en mycket intressant statistisk likhet mellan de präster som anslöt sig till
väckelsen. Nästan alla fanns i de lägre skikten i prästhierarkin med tillfälliga tjänster som
nådårspredikanter eller som adjunkter. En nådårspredikant är en präst som tillfälligt tar över
efter att en tidigare präst i församlingen dött, under en period på ett till tre år.53 En adjunkt är
en hjälppräst. Vid tiden för Fredrik Östrings rättegång hade endast Jakob Wegelius, som år 1832
fått kyrkoherdetjänsten i Malax, lyckats klättra upp till någon högre prästerlig post.54 Eftersom
dessa socioekonomiska förutsättningar kan ha bidragit till att Östring anslöt sig till väckelsen
är det värt att redogöra för detta argument.
Till den historiska bakgrunden hör att det under perioden 1821-1830 vigdes rekordmånga
präster i Finland, 395 stycken. Detta kan jämföras med till exempel antalet prästvigningar från
perioden 1861-1870, som stannar på ynkliga 148. Det var relativt goda tider för prästerskapet
före år 1811, då en lagändring sänkte minimiåldern för präster från 25 till 22 år. Före år 1811
fanns det alltså ett mer begränsat antal präster, medan förhållandet mellan antalet präster och
antal prästtjänster efter lagändringen 1811 blev allt mindre fördelaktigt för prästerna. År 1830
fanns det till exempel 459 ordinarie prästtjänster i Åbo stift, medan antalet vigda präster var
575. De som inte fick fast tjänst hade att välja mellan tillfälliga tjänster eller arbetslöshet. 55
På 1850-talet ändrades igen förhållandet mellan antalet prästvigda och antalet prästtjänster till
det bättre för prästerskapet, och på samma gång minskade också prästerskapets anslutning till
väckelsen. När förhållandet sedan igen blev sämre under 1880-talet fick väckelsen igen en ökad
anslutning från prästerskapet.56
52 Krook 1931 II, s. 107
53 Widén 1988, s. 199-200, 284-285
54 Ylikangas 1979, s. 209-210
55 Ylikangas 1979, s. 211-212
56 Ylikangas 1979, s. 213

18

André Djupsjöbacka

En annan slående statistisk likhet mellan de väckta prästerna är att de nästan alltid kom från
etablerade prästsläkter. Detta var inte alls regeln bland prästerskapet i övrigt, snarare
undantaget. Under perioden 1811-1830 vigdes sammanlagt 961 präster i Finland, men av dessa
var endast 274 prästsöner.57
Enligt Ylikangas ledde de väckta prästernas bakgrund i prästsläkter till stora förväntningar.
Deras fäder hade varit präster då efterfrågan på präster var hög och förhållandena var goda. De
väckta prästernas drömmar skulle sedan krossas när de mötte en verklighet av dåligt betalda
tillfälliga tjänster. Detta ledde till en protest mot den etablerade statskyrkan, och därför var just
lågavlönade präster från etablerade prästsläkter mest benägna att ansluta sig till den pietistiska
väckelsen.58
Fredrik Östring passar perfekt in på Ylikangas beskrivning av den stereotypa väckelseprästen.
Östring kom från en etablerad prästsläkt, med en far som hade varit ärkebiskopens vikarie i
Närpes, och en mor som var dottern till kaplanen i Närpes.59 Östring själv vigdes till präst 1832
och fick tjänsten som adjunkt i Kronoby år 1835. 1838 skickades han till Nykarleby som
nådårspredikant. Efter Nykarleby fick Östring en annan tjänst som nådårspredikant, i Nedervetil
år 1842.60 Den följdes av en tjänst som adjunkt i Munsala åren 1843 till 1845, varpå han fick
tjänsten som adjunkt i Malax, och den tjänsten innehade han till sin död den 6.9.1855. 61 Den
stereotypa modellen av en ung präst från en framgångsrik prästsläkt som pendlade mellan dåligt
betalda tjänster och anslöt sig till pietismen passar mycket väl in på Östring.

57 Ylikangas 1979, s. 210-211
58 Ylikangas 1979, s. 216
59 Krook 1931 II, s. 101
60 Krook 1931 II, s. 293-294
61 Smeds, s. 5, 8.

19

André Djupsjöbacka

4 Konventikelplakatet 1726
Målen mot Östring drevs med hänvisning till konventikelplakatet från 1726. Detta
konventikelplakat innebar ett möjligt utgångsläge varifrån processerna kunde ta fart.
Konventikelplakatet är dessutom mycket mångtydigt, och det kunde tolkas både till Fredrik
Östrings fördel och nackdel. Vad är konventikelplakatets innehåll, och vad gjorde att det var
möjligt att tolka det på så olika sätt?
4.1 Konventikelplakatets innehåll och tvetydighet
Konventikelplakatets fullständiga rubrik lyder "Kungl Maj:ts Förnyade Plakat och Förbud
angående De olovlige sammankomster, vilka uti enskilte Hus till en särskild och enkannerlig
Gudstjänsts förrättande anställas; Samt deras straff, som därmed beträdes."62
Rubriken sammanfattar plakatets syfte. Den svenska kungen ville förhindra sådana
sammankomster som skedde i enskilda hem och kunde tolkas som gudstjänster. Definitionen
av "gudstjänst" var här ganska bred och kunde till exempel också innefatta möten där man läste
högt ur Bibeln.
Enligt konventikelplakatet var dess mål att upprätthålla en rätt religion och gudstjänst i det
svenska riket, eftersom detta ansågs vara grunden för en enhetlig och varaktig regering.63
Konventikelplakatet förklarade noggrant att husfäderna har en religiös plikt att undervisa sina
barn och sitt husfolk ur katekesen, Bibeln eller andra statligt sanktionerade böcker. Man skulle
också diskutera vad man lärt sig under söndagens predikan. Däremot borde man undvika alltför
djupsinniga frågor eftersom dessa kunde leda till lärostrider. På samma gång vände sig
konventikelplakatet emot att personer av "Mann och Kvinn-kön, gamla och unga, kända och
okända, få eller flere, skola hava frihet sig att samla och tillhopa komma, allt under
förevändning att bruka sin Andakt och enkannerliga Gudstjänst." Definitionen kan tyckas vara
lite svävande, men det är alltså frågan om möten som på något sätt övergår husfaderns plikt. 64

62 Pleijel 1958, s. 7
63 Pleijel 1958, s. 7
64 Pleijel 1958, s. 7

20

André Djupsjöbacka

Mot mitten av konventikelplakatet kom några anmärkningar angående prästernas roll. Prästerna
ålades att leda sin församling, inte bara genom de sedvanliga katekesförhören i kyrkan, utan
också genom att uppsöka församlingsborna och granska deras framsteg i den kristna tron.
Prästerna hade av praktiska skäl möjligheten att samla flera gårdar till ett enda gemensamt
tillfälle i något av hemmen. Däremot fick prästerna inte utge några skrifter förrän dessa skrifter
blivit officiellt godkända.65
Prästens roll i konventikelplakatet skulle komma att bli särskilt väsentlig i rättegångarna mot
Östring. Hans motståndare hävdade nämligen att han hade organiserat olagliga sammankomster
i avseende på andaktsövningar, och att detta var ett klart brott mot konventikelplakatet. Östring
själv hävdade att han endast fullgjort den plikt som bland annat konventikelplakatet ålägger
prästerskapet. Båda sidorna kunde alltså hänvisa till konventikelplakatet för att driva sin sak.
De som fälldes för att ordna olagliga sammankomster fick böter på 200 riksdaler. Andra gången
fick man böter på 400 riksdaler, och tredje gången var det landsförvisning på två år som gällde.
Summorna kan jämföras med en lärares eller prästadjunkts årslön, som i mitten av 1800-talet
också motsvarade 200 riksdaler.66 Som alternativ fanns 14 dagar i fängelse för det första mötet,
21 dagar för det andra.67
Konventikelplakatet avslutades med en påminnelse om att bland annat spel och dryckenskap är
förbjudet på sön- och helgdagar.68
4.2 Konventikelplakatet och rättegångarna mot Östring
Konventikelplakatet skulle spela stor roll i rättegångarna mot Östring. När Östrings
motståndare skulle anklaga honom för hans mötesverksamhet var det just konventikelplakatet
de hänvisade till. På samma gång var konventikelplakatet som juridiskt dokument lätt att tolka
båda vägarna. Konventikelplakatet uppmanade nämligen prästerskapet att sköta församlingen
genom att samla folk till förhör, och det var bland annat detta som Östring och liknande
pietistiska präster skulle hänvisa till i rättegångarna.

65 Pleijel 1958, s. 10
66 Krook 1947, s. 139, 162, 192
67 Pleijel 1958, s. 10
68 Pleijel 1958, s. 10

21

André Djupsjöbacka

Ylikangas påpekar att en följd av konventikelplakatets formulering är att åklagaren i
rättegångarna mot pietisterna ofta vill få in detaljen att de har sjungit psalmer eller sånger. Det
här kan verka förvånande, det är väl inte olagligt att sjunga psalmer eller sånger? Detta har att
göra med konventikelplakatatets uttryck "särskilda gudstjänster". När de väckta skulle fällas
för sin mötesverksamhet var det viktigt att göra det klart att dessa möten liknade "särskilda
gudstjänster", därför underströk motståndarna att psalmsång förekommit. Själv konstaterar jag
att ett annat återkommande tema i protokollen är anmärkningar om att bön förekommit, och det
diskuteras huruvida detta är olagligt eller inte. Anledningen är utan tvekan den samma som med
psalmsången. Motståndarsidan ville betona att bön förekommit, eftersom det gör det tydligare
att mötena faktiskt utgjort sådan särskild gudstjänst som konventikelplakatet fördömde. Det är
enligt mig också möjligt att det finns ytterligare en anspelning på konventikelplakatet när
motståndarna påpekade att mötena närvarats av folk från ”när och fjärran”, eller vid ett annat
tillfälle både från Munsala och Vörå, och att detta var ett sätt att hänvisa till
konventikelplakatets definition av sammankomster där ”kända och okända” människor hade
närvarat. 69
4.3 Kyrkolagsförslaget 1825
År 1825, dryga tio år före rättegångarna mot Fredrik Östring, hade ärkebiskop Jacob Tengström
utkommit med ett förslag till en ny kyrkolag. I kyrkolagsförslaget från år 1825 finns flera
argument som återkommer i rättegångarna mot Östring. De sammankomster man varnar för är
sådana där blandade folkskaror från olika byalag samlas. Dessa kan vara skadliga bland annat
eftersom de kan leda till söndring och missämja inom hushållen, ett åsidosättande av de vanliga
arbetsdagarna, och oskick och lastbara utsvävningar. 70
När Östrings motståndare skulle försöka få honom fälld hävdade de att mötesverksamheten
orsakat splittring i familjerna, åsidosättande av arbete och ett fördärvande av sederna. Vidare
definieras mötena ibland som möten där människor närvarat från olika orter eller från ”när och
fjärran”. Likheterna med definitionerna och argumenten från kyrkolagsförslaget från år 1825 är
så påfallande att de enligt mig inte kan vara något sammanträffande.

69 Ylikangas 1979, s. 55-56
70 Björkstrand 1998, s. 51-52, Björkstrand 2007, s. 95-97

22

André Djupsjöbacka

5 Spänning i byråkratin 1838
Under skiftet mellan 1830- och 1840-talen hölls inte mindre än fyra rättegångar i Österbotten
mot pietister med anknytning till brott mot konventikelplakatet. Detta är inte någonting unikt
för Österbotten utan är snarare en del av en landsomfattande trend som inträffade under denna
period. Tidsmässigt sammanfaller dessa rättegångar med en spänning i den finländska
byråkratin som uppstod i början av år 1838. De rättegångar som hölls mot Östring var en del av
denna rättegångsvåg. Det är därför motiverat att jämföra konventikelplakatets bruk före och
under Östrings tid, samt att redogöra för den spänning i byråkratin som kan ha orsakat att
Östring drogs inför rätta.
5.1 Konventikelplakatet i Finland fram till 1840-talet
Under det tidiga 1700-talet hölls flera rättegångar mot avvikande religiösa grupper, men det
huvudsakliga fokuset låg inte på brott mot konventikelplakatet från år 1726. År 1735 hade det
utfärdats en kunglig förordning för att förhindra spridningen av falska läror, och när man skulle
jaga religiösa oliktänkare var det denna förordning man använde, inte konventikelplakatet.
Brottsrubriceringen var alltså spridandet av falsk lära, inte ordnande av olagliga
sammankomster.71
Under senare halvan av 1700-talet skedde en viktig uppdatering i direktiven kring hur
konventikelplakatet skulle användas. Gnistan som satte igång förändringen var ett brottsmål
från år 1761, då ett tiotal personer från Nousis i Egentliga Finland stod anklagade av fiskalen
Wolf, en lokal ämbetsman, för att ha brutit mot konventikelplakatet. Det fanns en särskild
anledning till att man tvingades hänvisa till konventikelplakatet från 1726 och inte förordningen
mot falsk lära från 1735. Det var att den rörelse som de anklagade representerade, en extatisk
rörelse som fått stor spridning i stora delar av Finland, till skillnad från de tidigare så kallade
radikalpietisterna, inte egentligen avvek från ren luthersk lära, trots att väckelsen oroväckande
nog kunde samla stora folkskaror på sina möten. I just detta mål kom dock de anklagade att
försvaras av sin kyrkoherde, prästen Abraham Achrenius, och domen utföll fördelaktigt för de
anklagade, som frikändes. Som en reaktion mot denna process utfärdades ett beslut den
15.12.1762 att fiskaler inte fick anmäla brott mot konventikelplakatet, innan de begärt ett

71 Ruuth 1936, s. 150

23

André Djupsjöbacka

uttalande från kyrkoherden och tillstånd från rättskanslern.72
Trots att direktivet från 1762 kan verka som en obetydlig detalj var det ingenting som bara
försvann i glömskan. Under rättegången i Kalajoki 1838, där bland annat Jonas Lagus var
inblandad, hävdade försvaret att processen påbörjats olagligt, just eftersom man gått emot
direktivet från 1762 och inte begärt ett skriftligt utlåtande från kyrkoherden innan rättegången
påbörjats.73 I målen mot Östring är det tydligt att åklagarsidan i Nykarleby varit bättre på att
läsa sin läxa, eftersom den första processen föregicks av att länsman Nordquist i Nykarleby,
legat i brevkontakt med guvernören Cronstedt i Vasa, och att en rapport av kyrkoherde Snellman
sänts till honom.
I och med att en sömnpredikant, Anna Rogel, besökte Vasa blev konventikelplakatets
användning diskuterat. Sömnpredikanten Anna Rogel fick besökare ända från Kalajoki, och
länsherre Roos i Vasa utsände år 1775 en varning som skulle läsas i alla nejdens kyrkor. I
varningen hänvisades till att församlingsmedlemmarna enligt konventikelplakatet förbjöds att
besöka Anna Rogels möten. Varningen fick ingen effekt, och problemet diskuterades i
domkapitlet. Domkapitlet konstaterade att erfarenheten visat att det inte lönar sig att gå hårt åt
dylika andliga sammankomster, så istället uppmanade man till saktmod och försiktighet, så
länge sammankomsterna inte orsakade någon oordning.74
Denna praktiska och tillmötesgående attityd var gällande ända in på 1820- och 1830-talen, när
den period närmar sig under vilken Östring verkade. År 1814 hade visserligen generalguvernör
Steinheil i en order varnat för konventiklar, men varningen verkar inte ha fått några praktiska
konsekvenser. Det blev lite oroligare efter att en kyrkoherde den 4.4.1820 anklagade tre bönder
i Iisalmi, Savolax, för brott mot konventikelplakatet. Bönderna fälldes, men tack vare sina
kontakter lyckades de få sina böter betalda ur kejsarens kassa. Incidenten föranledde att
ministerstatssekreteraren Rehbinder i ett brev från den 2.8.1823 förklarade för biskopen i Borgå
att kejsaren inte såg med blida ögon på de olagliga andliga sammankomsterna. De ansågs vara
farliga både för samhället och religionen, och om de väckta inte upphörde med sina möten
skulle de tvingas med strängare medel. En kyrklig kommitté tillsattes och den diskuterade sig
fram till ett direktiv som framfördes inför ett prästmöte år 1825. Trots påtryckningarna från

72 Ruuth 1936, s. 152-153, Ingman 1930, s. 387
73 Ylikangas 1979, s. 51
74 Ruuth 1936, s. 153-154

24

André Djupsjöbacka

Sankt Petersburg ändrades inte de konkreta riktlinjerna, utan man ansåg fortfarande att det var
mest ändamålsenligt att vara tillmötesgående så länge de andliga sammankomsterna inte störde
friden i samhället eller kyrkan.75
År 1825 var också året då en ny version av kyrkolagen föreslogs. Enligt lagförslaget skulle
kyrkoherden först enskilt varna dem som brutit mot konventikelplakatet. Om beteendet ändå
fortsatte var nästa steg en varning av hela kyrkorådet, och om inte heller denna varning hade
någon effekt skulle man skrida till rättsliga åtgärder. I kyrkolagsförslaget kritiserades
konventiklarna eftersom det ansågs att de lätt kunde leda till falsk lära, splittring i familjerna,
åsidosättande av arbete och fördärvande av sederna.76
I början av 1830-talet skedde en viss upptrappning av anklagelser gällande brott mot
konventikelplakatet. År 1831 anklagades 90 personer i Eurajoki och Luvia, i Satakunda, för
brott mot konventikelplakatet. Det året anklagades också tre personer i Hartola i Tavastland.
Men vid samma tidpunkt blev de väckta mer försiktiga med att ordna sammankomster. Dels
minskade man verkligen på mötesfrekvensen, dels maskerade man sina möten genom att hålla
dem på samma gång som till exempel bröllop, begravning eller marknad.77
I skiftet mellan 1830- och 1840-talet inträffade en våg av brottsanklagelser med hänvisning till
konventikelplakatet. År 1838 började rättegången i Kalajoki, där Lagus, fyra andra präster och
sammanlagt 75 övriga personer stod anklagade.78 Samma år påbörjades den första
rättsprocessen mot Östring i Nykarleby. Denna process var verkligen massiv, med sammanlagt
212 personer anklagade.79
År 1838 skulle man ännu hinna påbörja en process i Sibbo, Nyland, där 70 personer dömdes till
böter av den lokala tingsrätten för brott mot konventikelplakatet. År 1840 anklagades ytterligare
48 personer i en rättegång i Vörå.80 År 1841 påbörjas det andra målet mot Östring, med
sammanlagt 71 personer anklagade. Ännu 1842 var det några enstaka personer i Hartola,
Tavastland, som blev anklagade för brott mot konventikelplakatet.81
75 Ruuth 1936, s. 157-159, Ylikangas 1979, s. 25
76 Halmesmaa 1976, s. 74
77 Ruuth 1936, s. 159
78 Ylikangas 1979, s. 43
79 Ylikangas 1979, s. 55
80 Ylikangas 1979, s. 123
81 Ruuth 1936, s. 159-160

25

André Djupsjöbacka

Efter 1842 tog anklagelseivern slut vad gällde brott mot konventikelplakatet.82 I alla stora
rättegångar från 1838 och framåt hade de lokala tingsrätterna dömt de anklagade för brott mot
konventikelplakatet, men hovrätterna och de högre rättsinstanserna hade i stora drag frikänt de
anklagade. Enda undantaget var fallet Kalajoki, där Vasa hovrätt dömde en del av de anklagade,
medan andra frikändes.83
5.2 De finska myndigheternas intressen
Varför denna intensiva våg av brottsanmälningar mot konventikelplakatet mellan åren 1838 och
1842, som de två målen mot Östring var en del av? Innan den frågan kan besvaras måste känna
till de finska myndigheternas intressen gentemot de ryska.
Enligt Ylikangas fanns en stark vilja bland byråkrater i Finland att bevara sin autonoma
ställning gentemot Ryssland. Byråkraternas position i samhället var stark och för att bevara
denna position fanns det en sak som man särskilt strävade efter, nämligen att undvika
uppmärksamhet och kontrovers. De nationella myndigheterna ville inte inte ge någon antydan
om att det fanns några som helst problem i det finska samhället, så när myndigheterna i Sankt
Petersburg uppmärksammade eventuella problem tonade de finska myndigheterna ner deras
betydelse. De finska myndigheterna var rädda att kejsaren kunde stärka kontrollen och minska
autonomin om allvarliga hotbilder uppdagades, och då var byråkraternas egna ställningar
hotade. Jag tror att många kan känna igen den här typen av beteende med situationen i militären,
där undersergeanten för egen del har incitament att tona ner eventuella problem i sin pluton
inför en sträng kapten.84
En uppseendeväckande sak med rättegångarna mot pietisterna och Östring är, att trots att man
drog massvis med människor inför rätta blev väldigt få dömda och straffen var förvånansvärt
milda. De lokala myndigheterna och tingsrätterna gick hårt mot pietisterna, medan hovrätterna
och Åbo domkapitel visade en mycket försonligare inställning. Det är möjligt att tolka detta
som spelöga hos de högre myndigheterna, det vill säga domkapitlet och hovrätten, gentemot de
ryska myndigheterna. Man ville undvika att antyda att någonting var fel och man försökte tona

82 Ruuth 1936, s. 161
83 Ylikangas 1979, s. 52
84 Ylikangas 1979, s. 267-268

26

André Djupsjöbacka

ner problemen. Ylikangas gör denna tolkning och jämför med de andra nordiska länderna där
man i regel gick hårdare åt pietisterna, och menar att den finska mildheten berodde just på
behovet av att undvika kontrovers.85
Själv håller jag med om att det är en möjlig tolkning att de högre instansernas förmildrade
domar är resultatet av en konspiration för att täcka över problemen. Som det kommer att märkas
låg det tydligt i ärkebiskopen Melartins strategi att tona ner konflikter uppåt i makthierarkin. I
egenskap av ärkebiskop hade Melartin utan tvekan inflytande på domkapitlet, och som det
kommer att märkas är Vasa hovrätt i sina beslut långt beroende av domkapitlet.
Det är förstås också möjligt att tolka tingsrätternas beslut som ett resultat av bristande
kompetens, och att hovrätterna, med sin större juridiska kunskap, tvingades rätta till tingsrättens
beslut. Hur det än är med den frågan går det hur som helst att konstatera att de finska nationella
myndigheternas intresse var tudelat. Dels ville de upprätthålla samhällsordningen för att få
behålla sina jobb, dels ville de ge ett yttre sken av att allt var lugnt, även det för att få behålla
sina jobb.
5.3 Oro inom myndigheterna 1838
En rad händelser som skedde i början av 1838 avslöjar hur spelet mellan de finländska
myndigheterna och Sankt Petersburg kunde gå till. Dessa händelser och den diskussion mellan
myndighetspersoner som händelserna orsakade är särskilt intressant eftersom de inträffade
exakt samma år som rättegångarna mot Östring inleds.
I början av år 1838 sändes två eller möjligtvis tre anonyma tips till olika myndigheter i det ryska
imperiet. En for till tillfälliga generalguvernören i Helsingfors, Aleksander Thesleff. I Sankt
Petersburg tog ordinarie generalguvernören och inrikesministern emot en liknande angivelse.
Angivelsen handlade om att en falsk lära spred sig bland studenter i Helsingfors, och att denna
borde motarbetas hårt för att den inte skulle skada sedligheten. Ylikangas anser det som troligt
att de anonyma tipsen kom från studenter som representerade den nationalistiska rörelsen, som
i Helsingfors universitet låg i opposition till studentpietisterna. Ylikangas anser också att det
var dessa anonyma angivelser som i slutändan satte igång de intensiva rättegångarna mot

85 Ylikangas 1979, s. 291-292

27

André Djupsjöbacka

pietististerna.86
Inrikesminister Bludov skrev i ett brev från den 12.1.1838 till ordinarie generalguvernören,
Mensikov, att han inte utan närmare information ville fortsätta ge stipendier till präststuderande
i Helsingfors, eftersom utvecklingen på den teologiska fakulteten inte motsvarade regeringens
strävanden. Uppenbarligen togs de anonyma tipsen på allvar.87
5.3.1 Tillfälliga generalguvernören Thesleff
Innan Mensikov hann svara Bludov fick han ett brev skrivet den 13.1.1838 av den tillfälliga
generalguvernören Thesleff, stationerad i Helsingfors. Thesleff skrev att den religiösa rörelsen
på inga sätt utgör några hot och att antyder att personerna i fråga bara har blivit utsatta för
svartmåleri.88
I verkligheten var Thesleff betydligt mer orolig än han lät påskina för sina överordnade i Sankt
Petersburg. Redan ett år tidigare hade han per brev diskuterat studenternas pietismproblem med
ärkebiskop Melartin, som lugnt intygat att Thesleffs misstankar mot universitetet var helt
obefogade. Melartins svar är daterat till den 9.9.1837.89
Nu, i samband med angivelserna i början av 1838, skred Thesleff till verket. På samma gång
som han uppåt garanterade att inga problem fanns, tillkallade han de tre ledande pietisterna vid
Helsingfors universitet och hotade med att skicka dem till Sibirien. Två av dessa är Lars
Stenbäck och Karl Gustav von Essen, som båda nämnts tidigare i denna avhandling. Detta möte
inträffade någon gång i början av januari 1838.90
Vid ungefär samma tidpunkt inleddes en rättsprocess mot 80 personer i Kalajoki. Bland annat
Jonas Lagus fanns bland de anklagade. Den 6.2.1838 inlämnades en angivelse till guvernören
av Uleåborg angående mötesverksamhet och insamling av pengar i Kalajoki. Denna angivelse
utgjorde en del av de juridiska förberedelserna för fallet.91

86 Ylikangas 1979, s. 251-256
87 Ylikangas 1979, s. 253-254
88 Ylikangas 1979, s. 254
89 Ylikangas 1979, s. 257
90 Ylikangas 1979, s. 256
91 Krook 1931, s. 127

28

André Djupsjöbacka

Den 3.3.1838 skrev Thesleff ett brev till ärkebiskop Melartin. Thesleff skrev att han fått besked
om en farlig sekt som sprider sig i Vasa och Uleåborgs län. Han skrev åt biskopen att han inte
kommer att vidta offentliga åtgärder innan biskopen informerats om läget. Den 16.3.1838 skrev
Thesleff brev till både Vasas och Uleåborgs guvernörer och begärde information om
väckelsen.92
Svaret från guvernör Cronstedt i Vasa skickades den 26.3.1838. Han karaktäriserade väckelsen
i Österbotten som en rörelse som sysslar med överdriven andakt och som fördömer världsliga
nöjen och utomstående människor. Cronstedt bedömde att rörelsen lätt kan orsaka splittring i
församlingarna och familjerna, på samma gång som folket kunde börja försumma sina husliga
plikter. Rörelsens huvudsakliga verksamhet var hållande av möten och läsande av andlig
litteratur. Väckelsen fanns respresenterad i Vasa, Malax, Korsholm, Vörå, Lillkyro, Ilmajoki
och Kuortane. Cronstedt nämnde fem präster i Vasa län som anslutit sig till väckelsen. Fredrik
Östring nämndes inte. Cronstedt nämnde också Jonas Lagus som en viktig ledare utanför Vasa
län och uppgav att rörelsen bara sprider sig där det finns väckta präster. Cronstedt såg också ett
problem i det grova språkbruk som väckelseprästerna använde under sina predikningar och
nämnde att det i Malax förekommit en incident där en döende nekats nattvarden. 93
Guvernör Lagerborg i Uleåborg svarade att rörelsen den senaste tiden försvagats i Uleåborgs
län, men att den var starkare representerad i Vasa län. Utmärkande för väckelsen var en egen
kläddräkt och intolerans mot utomstånde, vilket orsakat problem inom enskilda familjer.
Däremot erkände Lagerborg att sedligheten faktiskt hade ökat tack vare rörelsen. Lagerborg
hade inte vidtagit andra åtgärder än sänt polis för att stoppa möten, men trots detta hade rörelsen
växt i Salo, Pyhäjoki och särskilt Kalajoki. Lagerborg nämnde sju väckta präster, varav Lagus
var en. Mest oroad var Lagerborg över de pengainsamlingar som skett. Lagerborg trodde att
rörelsen skulle dö ut eller åtminstone sluta växa bara man ställde prästerna inför rätta.94
Thesleffs agerande är genomskinlig på ett nästan komiskt sätt. Uppåt rapporterade han att allt
var väl, nedåt skred han till åtgärder och började hota och samla information. Som vi ska se var
detta beteende inte bara typiskt för honom utan även för ärkebiskopen. Detta tyder på att

92 Ylikangas 1979, s. 256-257
93 Ylikangas 1979, s. 257-259
94 Ylikangas 1979, s. 259-262

29

André Djupsjöbacka

Thesleffs intressen var tudelade. Å ena sidan ville han hålla kontroll över läget, å andra sidan
ville han inte att hans överordnade skulle misstänka några större problem.
Thesleffs korrespondens med guvernörerna i Vasa och Uleåborg är särskilt intressanta eftersom
de tar upp tre teman som är återkommande i rättegångarna mot Östring. Dessa tre teman är den
samhälleliga ofrid som de väckta orsakade, splittringen inom familjerna, deras inverkan på
sedligheten och deras åsidosättande av arbete. De tre sista argumenten påminner om
kyrkolagsförslaget från år 1825, och detta är knappast någon tillfällighet.
Thesleff kunde via ärkebiskop Melartin ha haft en indirekt påverkan på rättegångarna mot
Östring. Ärkebiskopen hade utan tvekan inflytande på domkapitlet, och som det kommer att
märkas spelade domkapitlet en avgörande roll i rättegångarna mot Östring. Thesleff kunde
genom sitt agerande ha satt en viss press på ärkebiskopen, en person som nu ska undersökas
närmare.
5.3.2 Ärkebiskop Melartin
Ärkebiskopen i Åbo vid denne tid hette Erik Gabriel Melartin. Han hade blivit vald till biskop
år 1833.95
Till en början verkar Melartin ha bemött de väckta prästerna positivt. Under sin
biskopsvisitation i Österbotten 1836 samtalade han med flera av de väckta prästerna utan att
förbjuda deras verksamhet eller kritisera deras hållning. En av prästerna skrev att ärkebiskopen
var mycket vänlig, och att ärkebiskopen hade kallat en av samma präst hållen predikan för
renlärig och klanderfri. Biskopen hade inte heller något att anmärka emot prästens negativa
hållning mot dans och kortspel. Melartin träffade också Jonas Lagus, och det är särskilt
uppseendeväckande att trots att det fanns en konflikt mellan Lagus och hans förman,
kyrkoherden, uppmuntrade Melartin Lagus att fortsätta med sin mötesverksamhet.96
En liknande situation skedde i skiftet mellan år 1937 och 1838 i Kronoby. Det uppstod en
konflikt mellan Fredrik Östring och hans förman, kyrkoherden i Kronoby, som i slutet av år

95 Krook 1831 II, s. 122
96 Krook 1831 II, s. 123-124

30

André Djupsjöbacka

1837 begärde att få Östring bortflyttad. 97 Först försökte ärkebiskopen lösa situationen genom
att erbjuda Östring den lärartjänst som han tidigare haft i Jakobstad,

98

men i januari 1838

begärde Östring att få stanna, och intressant nog tog ärkebiskopen igen parti för de väckta
prästens sak, trots kyrkoherdens ogillande. Ärkebiskop Melartin skrev till Östring och till och
med uppmanade honom varmt att fortsätta med sitt väckelsearbete trots det motstånd det väckte
från världen.99
Men endast under månaden efter denna brevväxling, i februari 1838, kom nya direktiv från
ärkebiskopen till Östring. Någonting hade fått ärkebiskopen att göra en helomvändning och nu
förbjöd han Östring att fortsätta med sin mötesverksamhet om han inte först får tillåtelse av sin
förman kyrkoherden.100
Det är spännande att notera att detta är ungefär en månad efter att angivelserna sänts till
generalguvernör Mensikov och inrikesminister Bludov i Sankt Petersburg. 101 Vid ungefär
samma tidpunkt har en massiv rättegång inletts i Kalajoki mot 80 personer, den 6.2.1838.102
Under samma vår råkade också Johan Mikael Stenbäck, en vän till Östring, ut för ärkebiskopens
kritik. Ärkebiskopen kritiserade honom för att använda för skarpa uttryck i sina predikningar.
Ett halvt år tidigare, medan ärkebiskopen varit på biskopsvisitation, hade han inte anmärkt
någonting. 103
Den 4.4.1838 sände Thesleff ett brev till ärkebiskop Melartin. Den 28.4.1838 svarade
ärkebiskopen att de flesta väckta präster blivit förflyttade till andra orter, och att de som inte
förflyttats varnats per brev för att överträda sina befogenheter som präster. Påståendet att de
flesta förflyttats är en rak lögn. Vid detta tillfälle hade endast en präst, Malmberg, förflyttats.104
Thesleff fick ett utförligare svar från Melartin den 10.6.1838. Melartin uppgav att han sedan
1836 hållit brevkontakt med de väckta för att hålla dem inom accepterade ramar. Han uppgav

97 Krook 1931 II, s. 105
98 Krook 1931 II, s. 108
99 Krook 1831 II, s. 125-126
100 Krook 1831 II, s. 126-127
101 Ylikangas 1979, s. 251
102 Krook 1931, s. 127
103 Krook 1931 II, s. 127
104 Ylikangas 1979, s. 262-263

31

André Djupsjöbacka

att väckta fanns i Kalajoki, Korsholm, Vörå, Kronoby, Ilmajoki, Luvia och Yläne. Enligt
Melartin hade väckelsen två sidor. Den positiva sidan var att dessa människor upplevde ett stort
andligt behov och därför samlades till möten utöver gudstjänsten. Det negativa var bland annat
deras intoleranta fördömande av utomstående. Enligt Melartin hade tidigare erfarenhet visat att
det smidigaste sättet att hantera väckelsen var att handskas med dem oerhört försiktigt och
uppmana prästerskapet att leda de väckta in i en sann kristen kärlek och tolerans av
oliktänkande.105
Vid sidan av de vackra orden till generalguvernören fortsatte ärkebiskop Melartin med sitt
projekt att flytta väckelsens präster. Den andra prästen som förflyttades var Fredrik Östring,
som våren 1838 förflyttades från Kronoby till Nykarleby. Under hösten 1838 visade det sig att
ärkebiskopen intagit en negativ inställning gentemot väckelseprästernas insamlingar till
missionen.106
Under de följande åren fördömde Melartin offentligt pietisternas lära. Han betonade att det var
nödvändigt att överheten fullständigt måste hållas i ära och den kyrkliga censuren tilltog tillika
med övervakningen av de teologiska studenterna vid Helsingfors universitet. Många präster
förflyttades. I ett brev från den 29.11.1839 skrev Melartin till kyrkoherden i Lappo att han måste
övervaka en av de pietistiska prästerna noggrant, eftersom den världsliga eller andliga
överheten inte kunde tillåta att samhällsordningen stördes när var och en handlade efter sin egen
vilja. Enligt Melartin var det särskilt den upproriska attityden som var problemet med de
väckta.107
Man kan märka att ärkebiskop Melartin betedde sig mot Thesleff precis på samma sätt som
Thesleff betedde sig mot myndigheterna i Sankt Petersburg. Melartin tonade ner problemen när
han talade med sin överordnade, trots att han aktivt höll de väckta under uppsyn och till sist
också skred till kraftåtgärder. Detta avslöjar ett dubbelt motiv, att å ena sidan hålla kontroll, å
andra sidan undvika att antyda problem uppåt.
Krook anser att ärkebiskopens plötsliga attitydsvängning under vårvintern 1838 var avgörande
för att rättegångsvågen mot pietisterna skulle inledas. Så länge som de väckta prästerna hade

105 Ylikangas 1979, s. 263-264
106 Krook 1931 II, s. 127-128
107 Ylikangas 1979, s. 265-266

32

André Djupsjöbacka

ärkebiskopens uppenbara stöd skulle också domkapitlet skydda dem, vilket i princip gjorde det
onödigt för kyrkoherdarna att ens försöka påbörja några rättegångsprocesser. I och med att det
verkade som att ärkebiskopen ändrat linje framstod det för kyrkoherdarna och lokala
ämbetsmän som att det var fritt fram att göra sig av med de besvärliga väckelseprästerna. 108
Trots att kyrkoherdarna och de lokala ståndspersonerna kanske förväntade sig att domkapitlet
skulle stiga åt sidan och inte skydda de väckta prästerna blev inte fallet så. I rättegångarna mot
Östring dömde den lokala tingsrätten Östring skyldig till lagbrott mot konventikelplakatet, men
domkapitlet uttalade sig trots allt sedan till hans fördel. Domkapitlets utlåtande är helt
avgörande när Vasa hovrätt sedan gör sina beslut i fallet. Det är möjligt att tolka domkapitlets
milda linje som ett sätt för ärkebiskop Melartin att minska kontroversen uppåt i den byråkratiska
hierarkin, till exempel mot generalguvernör Thesleff.
Det är också värt att notera att när ärkebiskop Melartin gick mot de väckta betonade han särskilt
att överheten fullständigt måste hållas i ära, och när han skrev till kyrkoherden i Lappo antydde
Melartin att pietisterna på grund av sin envishet kunde störa samhällsordningen. Detta tangerar
väl det tema med ofrid och splittring som Östring kommer att anklagas för.

108 Krook 1931 II, s. 207-208

33

André Djupsjöbacka

6 Östring som väckelseledare
Jag vill kort redogöra för Fredrik Östring som väckelseledare, med särskild fokus på hans arbete
i Nykarleby. Efter att Östring anslutit sig till väckelsen blev det uppenbart att det fanns
någonting i hans verksamhet som väckte uppståndelse överlag och motstånd bland hans
prästkolleger. Särskilt avgörande för rättegångarna var motståndet som väcktes hos Östrings
förman, kyrkoherde Niclas Johan Snellman. Enligt en förordning från år 1762 måste fiskalen, i
Östrings fall länsmannen i Nykarleby, ha ett utlåtande från kyrkoherden och tillåtelse från
rättskanslern, i Östrings fall landshövdingen i Vasa, innan länsmannen kunde inleda rättegångar
angående brott mot konventikelplakatet. Om kyrkoherden i Nykarleby skulle ha uttalat sig till
Östrings fördel är det tveksamt om landshövdingen skulle ha gett tillåtelse till att inleda
rättsprocessen, och det är tveksamt om länsmannen över huvud taget skulle ha begärt ett sådant
tillstånd av landshövdingen om Östring hade haft kyrkoherdens stöd. Därför blir det motiverat
att närmare redogöra för Östrings väckelsearbete och särskilt för de konflikter som uppstod
mellan Östring och hans prästkolleger och förmän.
En annan fördel med att beskriva Östrings väckelsearbete är att flera av de teman som diskuteras
i rättegångarna märks redan i hans verksamhet som väckelseledare och predikant. Dessa teman
är skörtdräkten, samt påståenden om att Östrings verksamhet skulle leda till splittring inom
församlingen och i längden till lagbrott, eftersom Östring lärde att sanna kristna skulle vara
redo att utstå alla slags plågor från de så kallade världens barn. Genom att redogöra för hans
verksamhet som väckelseledare och predikant får man en fullständigare bild av vad som
Östrings motståndare kan tänkas syfta på när dessa teman diskuteras i rättegångarna.
6.1 Väckelsearbete i Kronoby
Att det fanns någonting i Östrings väckelsearbete som kunde leda till motstånd bland hans
kolleger i prästerskapet blev uppenbart redan medan han ännu verkade i Kronoby. Det är därför
värt att kort nämna det innan hans verksamhet i Nykarleby behandlas.
Efter att Fredrik Östring anslutit sig till väckelsen dröjde det inte länge innan det körde ihop
sig. Hans omvändelse bör ha skett i slutet av 1836, och redan år 1837 började Östring hålla
missionsbönestunder i Kronoby och Terjärv och samla in pengar till hednamissionen, två
verksamhetsformer som var typiska för de väckta prästerna. Kyrkoherden i församlingen

34

André Djupsjöbacka

reagerade på saken i slutet av samma år och begärde av ärkebiskop Erik Gabriel Melartin att
han skulle få Östring bortflyttad från församlingen.109 Östring blev erbjuden sin tidigare plats
som lärare i Jakobstad, men anhöll om att få stanna i Kronoby. Han fick stanna några månader
tills han våren 1838 tog emot tjänsten som nådårspredikant i Nykarleby församling.110
6.2 Väckelsearbete i Nykarleby och Munsala
I och med att Östring förflyttades till Nykarleby börjar man kronologiskt närma sig
rättegångarna. Det var på grund av sin verksamhet i Nykarleby som han blev ställd inför rätta,
och som det kommer att framgå var hans arbete i Nykarleby någonting som väckte kritik hos
hans kolleger bland prästerskapet där. Det här är särskilt relevant med tanke på Östrings förman,
kyrkoherde Snellman, eftersom han skulle ge ett utlåtande i samband med anhållan om att
inleda rättsprocessen kring brott mot konventikelplakatet.
Östring höll sin första predikan i Munsala kapell en söndag i maj 1838, och från och med denna
första predikan ska han ha gjort ett starkt intryck på åhörarna. Denna predikan finns utförligt
beskriven i Tidsbilder ur Österbottniska Folklifvet IV (1884), av Anders Svedberg.111 I
Nykarleby skulle ryktet ha gått att det norrut, bland de finsktalande, spred sig en lära som
tidigare varit okänd, och att dess anhängare klädde sig i en särskild kläddräkt och inte längre
gick på danser. De kallades för de ”väckta”, och ryktet gick att den nya unge prästen var en av
dessa ”väckta”. Gudstjänsten inleddes och stunden kom när Östring, en lång och axelbred ung
man, steg upp till predikstolen. Han ska ha haft en skarp blick, som lugnt överblickade den
enorma folkmassan, och han inledde med en bön, läst med en djup och fyllig röst. I något skede
ändrade Östring på rösten, och med en väldig stämma förkunnade han omvändelse, människans
sorgliga tillstånd utan Gud, och hennes salighet om hon ödmjukar sig under Guds hand.
Östrings förkunnelse var en vattendelare, och Krook skriver att Östring blev hatad av de
ogudaktiga på grund av sin stränga och väckande förkunnelse, medan han blev omtyckt av de
väckta. Östring ska ha predikat med en allvarlig och genomborrande blick och en väldig och
genomträngande röst som på samma gång var lugn och värdig. Han kunde bli rörd till tårarna
och grät ofta när han predikade. Hans predikningar ska mest ha gått ut på att visa hur människan

109 Krook 1931 II, s. 105
110 Krook 1931 II, s. 108
111 Svedberg 1884, s. 4ff. Hämtad ur Krook 1931 II, s. 109-111. Samma stycke finns också citerat i Dahlbacka
2010, s. 15-16.

35

André Djupsjöbacka

faller för olika frestelser, och hur man får bot för det.112
Östring nöjde sig inte enbart med att predika utan uppsökte även folk. Han kunde hjälpa fiskare
med näten eller besöka bondstugor om kvällarna. Östring hade en tendens att enskilt bestraffa
sina väckta vänner för deras synder, och han ska i sin egen livsföring ha varit exemplarisk.113
Östring hade en strängare syn på alkohol än flera andra väckta österbottniska prästerna och
ansåg att man för exemplets skull borde avstå helt från rusdrycker. Han gifte sig år 1838 i
Kronoby med dottern till samma kyrkoherde som begärt att han skulle flyttas från orten. Under
bröllopet drack man visserligen punsch, men det dansades inte. Enligt en dagboksanteckning
av Zacharias Topelius blev några av Östrings svågrar besvikna när han inte bjudit dem på
sprit.114 Östring ansåg också att teater var gudlöst.115
Under loppet av 1838 grep väckelsen kraftigt omkring sig i Nykarleby. Östring fick en allt större
skara vänner, och man började till och med resa från kringliggande socknar till Nykarleby för
att höra Östring predika. Till en början inträngde väckelsen endast hos allmogen, och det skulle
ta några år innan den krupit upp till ståndspersoner. Det fanns flera byar där det inte dansades
på flera år.116 Ett annat tecken på väckelsens framgång var skörtdräktens spridning. Under 1840talet bar nästan alla i Socklot by skörtdräkten. Ungefär vid samma tidpunkt bar också nästan
alla i Monå by skörtdräkten, och även många i Vexala och Munsala kyrkby.117
6.3 Uppståndelse och motstånd i Nykarleby
Men alla såg inte med lika blida ögon på Östrings framgång som väckelsepredikant. I ett inlägg
i Zacharias Topelius dagböcker, daterat till den 21.6.1838, framgår det att den nye predikanten
har börjat väcka uppmärksamhet. I Topelius vänskapskrets har man en kväll diskuterat om
Östring, ”Som här gör mycket upseende genom sin långt drifna stränghet, proselytmakeri m.
m.”118

112 Krook 1931 II, s. 109-112. Smeds, s. 3-4. Strömborg 1932, s. 10-16.
113 Smeds, s. 3-4
114 Topelius 2018, s. 746-747
115 Topelius 2018, s. 784, Krook 1931, s. 111-119, Smeds, s. 3-4
116 Krook 1931 II, s. 119-120
117 Dahlbacka 2018, s. 166-167
118 Topelius 2018, s. 713

36

André Djupsjöbacka

Nästan direkt fick Östring en motståndare i en av församlingens präster, Fonselius. Den
8.7.1838 predikade Fonselius emot pietismen i en predikan som enligt Topelius var ”stundom
ensidig, men ofta träffande och sannt.”119
Att den nya predikanten uppfattades som ovanligt radikal framgår av ett annat inlägg i Zacharias
Topelius dagböcker, daterat till den 15.7.1838, en månad innan länsman Norduist skulle begära
tillåtelse av landshövding Cronstedt i Vasa om att få börja processerna mot Östring. Topelius
har åhört en predikan av Östring om omvändelsen, som Topelius betecknar som i grunden
pietistisk. Topelius skriver om Östrings predikan: ”Denna gång war han ganska moderat –
endast engång blef dansen fördömd.”120 Av inlägget framgår att Östring uppfattades som
radikal, eftersom han denna gång varit ovanligt moderat.
Den 26.8.1838, samma månad som länsman Nordquist begärt tillåtelse att inleda processerna,
predikade kyrkoherde Johan Niclas Snellman emot pietisterna, trots att hans predikan enligt
Topelius inte var särskilt träffande.121 Den 21.10.1838 skriver Topelius att Östring predikat
under en aftonsångsgudstjänst, men att han stöter genom opassande uttryck.122
Rättegången mot Östring inleds i hösttinget den 6.11.1838. Enligt ett brev från kyrkoherde
Johan Niclas Snellman som finns bifogat till rättegångsprotokollet har han alltid ogillat Östrings
mötesverksamhet och uppmanat honom av upphöra med den, men Östring har trots varningen
fortsatt.123
Den 15.12.1838 predikade både Östring och Fonselius på samma dag, Östring under ottesången,
Fonselius i högmässan. Topelius uppfattar predikningarna som varandras motsatser, eftersom
Östring predikat om vissheten i tron och på ett ensidigt sätt bevisat den naturliga människans
uselhet. Fonselius har däremot predikat om människans värde, vilket enligt Topelius inte heller
var en alldeles opartisk predikan.124
I ett inlägg från den 31.5.1840 omnämner Topelius igen en predikan av Östring. I detta skede

119 Topelius 2018, s. 717
120 Topelius 2018, s. 719
121 Topelius 2018, s. 738
122 Topelius 2018, s. 763
123 C4a:46, §90
124 Topelius 2018, s. 788

37

André Djupsjöbacka

hade det första målet mot Östring gått vidare till Vasa hovrätt, som ännu inte fällt någon
avgörande dom.

Nykarleby tingsrätt

hade

dömt

Östring skyldig till brott

mot

konventikelplakatet, medan Åbo domkapitel hade yrkat på en frikännande dom för Östrings del
från anklagelsen av brott mot konventikelplakatet, trots att man menade att Östring borde få ett
halvt års tjänsteförbud för ohörsamhet mot sin förman, kyrkoherde Snellman. Östring hade
denna söndag predikat om hur världen förföljer de kristna, och att opposition mot världen är ett
uteslutande och väsentligt kännetecken på sanna kristna. Enligt Topelius leder Östrings
predikande till en falsk iver, så man vill vända sig på kant med hela sin omgivning och avsöndra
sig det allmänna bruket på de mest småaktiga sätt. Topelius nämner här skörtdräkten, vilken
han uppfattar som inte mer behagliga inför Gud än vanliga kläder. Kommentaren är värdefull
eftersom den tangerar flera teman som återkommer i rättegångarna. Östring hade predikat om
hur världen förföljer de kristna, ett tema som borgmästare Häggström tar upp i det första målet
mot Östring. Häggström hävdar att de väckta kan komma att bryta mot lagen, eftersom de lär
att en kristen ska vara redo att utstå alla slags plågor från de så kallade världens barn. När
Topelius skriver att de väckta vill vända sig på kant med hela sin omgivning och avsöndra sig
från det allmänna bruket, påminner det om anklagelser från rättegångarna om att Östrings
verksamhet orsakar splittring. Slutligen nämner Topelius skörtdräkten som ett konkret exempel
på denna egensinniga attityd. Skörtdräkten diskuteras också i rättegångarna. 125

125 Topelius 2018, s. 988-989

38

André Djupsjöbacka

7 Första målet mot Östring 1838-1841
Som det nämndes i ett tidigare kapitel var kyrkoherde Niclas Snellman en av de karaktärer som
figurerar tätast i protokollen som Fredrik Östrings motståndare. Förutom honom fanns också
en annan återkommande karaktär som spelade rollen som Östrings motståndare, och det var
länsman Mauritz Christfried Nordquist. Jag rekommenderar att hålla dessa två viktiga
karaktärer i minnet, eftersom de var centrala genom hela rättegångarna.
Ett ständigt tema är tvetydgheten i konventikelplakatet, som båda sidor hänvisar till. Östrings
motståndare använde det för att försöka bevisa att de möten som Östring hållit varit sådana
särskilda gudstjänster som konventikeplakatet förbjöd, medan Östrings försvarare hänvisade
till prästerskapets plikt var att undervisa församlingen, vilket också nämns i samma
konventikelplakatet. Östrings motståndare hänvisade också till flera motiv som är hämtade från
kyrkolagsförslaget från år 1825, nämligen påståenden om att Östrings verksamhet orsakade
falsk lära, splittring i familjerna, samt ledde till åsidosättande av arbete och en försämring av
sederna i församlingen.
7.1 Förspel
Den 2.8.1838 lämnade länsmannen Nordquist ett brev till guvernören av Vasa, Cronstedt,
angående Östrings verksamhet. Cronstedt skrev samma dag ett brev till senaten där han
meddelade att han begärt att borgmästare Häggström i Nykarleby skall reda ut i vilken mån de
möten Östring hållit kunde leda till störning av den goda samhällsordningen och allmänhetens
religiösa uppfattning. Detta senare argument anknyter till kyrkolagsförslaget från år 1825, som
varnade för att konventiklarna kunde orsaka falsk lära. Guvernörens svar till länsmannen
Nordquist i Nykarleby kom den 15.8.1838.126
Borgmästare Häggström svarade guvernör Cronstedt med ett brev som postades den 23.8.1838.
Detta brev innehöll en rapport som kyrkoherde Snellman gjort. Snellman skrev att
mötesverksamheten var onödig och att den orsakade splittring och intolerans. Föräldrar skiljdes
från barn och arbetsgivare från arbetstagare. Argumentet med splittring inom familjerna är
hämtat direkt från kyrkolagsförslaget från år 1825. Östring förkunnade hårda domar från

126 Ylikangas 1979, s. 55, 119

39

André Djupsjöbacka

predikstolen. Hans predikningar gjorde så att folk tappade förståndet och blev fanatiska. Han
anklagades också för att inte dela ut den sista nattvarden åt alla döende. Prosten Karl Smeds
nämner i Minnen från den pietistiska väckelsen i Munsala, att Fredrik Östring några år senare
som adjunkt i Munsala gjorde sig känd för att neka nattvarden till döende, vilket gör det möjligt
att det Snellman skriver är sant, trots att detta tema inte tas upp senare under rättegångarna.127
Borgmästare Häggström intygade att mötesverksamheten var mycket farlig för den allmänna
ordningen. Han ansåg att Östrings predikningar delade folket i partier som i det långa loppet
antagligen skulle bryta mot lagen, eftersom Östring predikade att en sann kristen inte fruktar
någon annan än Gud och skall vara redo att utstå vilka plågor som helst från de så kallade
världens barn. Borgmästaren uppgav också att Östrings anhängare främst var från de fattigare
klasserna men att de trots detta ansåg att världsligt arbete skulle prioriteras lägre än ivrig bön
och ivrigt läsande. Misstanken om att arbetet skulle åsidosättas är hämtat direkt från
kyrkolagsförslaget från år 1825.128
I domstolsprotokollet finns en bilaga från Cronstedt daterat till den 24.8.1838, i vilken han
offentliggjorde att han beslutat ställa Östring inför rätta. 129 Det kan framstå som konstigt
invecklad byråkrati när länsman Nordquist i Nykarleby först sände ett brev till guvernör
Cronstedt i Vasa, som sedan begärde en rapport av borgmästare Häggström, som skickade en
rapport av kyrkoherde Snellman. Men allt framstår som mycket klarare om man drar sig till
minnes förordningen från år 1762, som tidigare omnämnts. Enligt den förordningen fick inte
en fiskal eller den lokala ämbetsmannen påbörja en process med hänvisning till brott mot
konventikelplakatet om fiskalen inte begärt tillstånd av rättskanslern, och det krävdes också en
skriftlig rapport från kyrkoherden. Fiskalen motsvaras här av länsmannen, och rättskanslern
motsvaras av guvernören.
Borgmästare Häggström skymtade visserligen som en av Östrings motståndare, men hans insats
var liten jämfört med länsman Nordquist och kyrkoherde Snellman.

7.2 Nykarleby tingsrätt

127 Smeds, s. 7
128 Ylikangas 1979, s. 121-122
129 C4a:46, §90

40

André Djupsjöbacka

7.2.1 Hösttinget
Rättegången inleddes den 6.11.1838 i Nykarleby ting. Fredrik Östring stod åtalad för sex möten
som han hållit i Forsby, Nykarleby och ett i Munsala. Målet var unikt för sin storlek,
sammanlagt 212 personer var åtalade för att antingen ha ordnat eller deltagit i mötena.
Åklagaren ansåg att Östring, samt de två husbönder i Forsby där mötena hållits, hade gjort sig
skyldiga till att ha ordnat olagliga sammankomster, medan de övriga hade gjort sig skyldiga till
att ha bevistat dem.130
Åtalet bedrevs av länsman Nordquist. I åtalet var det specifikt nämnt att psalmsång hört till
mötesverksamheten. Det kan verka som en onödig detalj, men som Ylikangas påpekar var det
viktigt eftersom konventikelplakatet förbjöd enskilda gudstjänster eller andaktsövningar, så
åklagarna var noggranna med att få mötena att framstå så nära gudstjänster som möjligt.131
Mötet i Munsala hade hållits i kaplan Esaias Wegelius bostad. Det är viktigt att inte blanda ihop
Esaias Wegelius och Jakob Wegelius trots att de har samma efternamn. Jakob Wegelius var
Jonas Lagus svåger och vän, kyrkoherde i Malax och en av förgrundsgestalterna bakom
väckelsen. Han kommer också senare att figurera i rättegångarna. Nu är det en annan Wegelius,
Esaias, som är aktuell, och hans ställningstagande förekommer i protokollen som en skriftlig
bilaga. Eftersom mötet hållits i kaplan Esaias Wegelius bostad måste han först försvara sig från
misstanken att ha deltagit i organiseringen av mötet. Han skriver att han inte på något sätt
arrangerat något möte, istället beskriver han hur han såg ut från sitt fönster och märkte att över
100 personer samlats vid hans gård, och i det skedet såg han det som omöjligt att kunna
förskingra en så stor folksamling.132
Men Esaias Wegelius tar också Östring i försvar. Wegelius förklarar att det varken är emot Guds
eller världslig lag att höra en präst tala om andliga ämnen. Han prisar Östring för hans grundliga
kunskap och nit i att utföra evangeli sanning, och säger att hans kristliga leverne är allmänt
känt.133

130 C4a:46, §90
131 Ylikangas 1979, s. 55-56
132 C4a:46, §90
133 C4a:46, §90

41

André Djupsjöbacka

Östring ansåg att han som anställd lärare i församlingen inte bara var berättigad att hålla dessa
möten utan till och med förpliktigad. Han uppger antalet besökare under ett av mötena i Forsby
till mellan 30 och 40 personer. Östring hade inte heller egentligen organiserat några möten, han
hade bara besökt någon enskild person för att undervisa denne och så hade en folksamling
spontant samlats, och några sånger hade sjungits. 134
I rättegångarna är det en återkommande strategi hos Östring och hans försvarare att understryka
mötenas spontana karaktär. Det är förståeligt eftersom konventikelplakatet har en många gånger
strängare dom för att ordna möten än att bara bevista dem, och därför var försvararna säkert
angelägna om att få det att framstå som att ingen egentligen ordnat mötena utan att de istället
hade uppstått spontant.
De husfäder i gårdarna där mötena hållits intygade mötenas spontana karaktär. En av dem
bestred också att mötena skulle ha bestått av andaktsövningar. Det handlade bara om att
församlingens präst undervisade. Det framkom av vittnesmål att man läst ur Tidningar i
andeliga ämnen, samma tidning som tidigare nämnts och som Jonas Lagus varit med och
grundat. Anledningen till att sådana vittnesmål var viktiga var, att det måste klargöras huruvida
mötesverksamheten utgjordes av andaktsövningar och därmed stred mot konventikelplakatet.135
Kyrkoherde Snellman intygade genom ett brev daterat till den 5.11.1838 att han alltid ogillat
Östrings möten och uppmanat honom att upphöra med dem. Brevet finns med i protokollet som
en skriftlig bilaga. Han anspelar tydligt på konventikelplakatet när han beskriver dessa möten
som möten där unga och gamla, män och kvinnor, kända och okända från alla håll närvarar.
Han anser att mötesverksamheten leder till söndring och oreda i församlingen.136
7.2.2 Vårtinget
Rättegången fortsatte under vårtinget den 12.4.1839.
I protokollet finns bevarat ett kort brev av Jakob Wegelius, daterat till den 19.3.1839. Observera

134 C4a:46, §90
135 C4a:46, §90
136 C4a:46, §90

42

André Djupsjöbacka

nu att det är frågan om Jakob Wegelius och inte Esaias Wegelius. Det är alltså frågan om Jonas
Lagus svåger och nära vän, kyrkoherde i Malax och en av väckelsens förgrundsgestalter. Jakob
Wegelius tar avstånd från möten som inte leds av präster och sådana möten där man försöker
införa nya bönesätt, men han anser att möten som leds av präster är goda. Han ser det som
församlingens lärares plikt att ta tillfället i akt och undervisa församlingsmedlemmarna. Att
församlingens lärare tar tillfället i akt och undervisar församlingsmedlemmarna är inte
någonting som bara är tillåtet utan det är till och med befallt enligt lagen. Jakob Wegelius
kommer med en slutkläm att processen är ett verk av mörkrets furste. Denna slutkläm kommer
att kosta honom mycket, eftersom den ledde till en skild process där han blir anklagad och fälld
för ärekränkning.137
Från detta ting finns en mycket omfattande försvarsskrift från Östring på 18 sidor, daterat till
den 12.4.1839. Enligt Tor Krook är det egentligen Jonas Lagus, dåvarande kaplan i Ylivieska
och den österbottniske väckelsens inofficiella ledare, som avfattat försvarsskriften.138 Krook
påpekar att språket skvallrar om Lagus författarskap. Dessutom har en konceptversion av brevet
upphittats bland Lagus ägor. Trots att det antagligen är Lagus som i verkligheten avfattat
skriften kommer jag i fortsättningen att skriva som om Östring vore författaren, eftersom han
lagt sitt namn under den.
I brevet hänvisar Östring till två kungliga förordningar som uppmanar prästerna att med flit och
på allt sätt undervisa sina församlingsmedlemmar. Dessa är från den 17.12.1755 och den
20.3.1735. Utöver detta hänvisar han till husfaderns lagstadgade plikt att undervisa sitt husfolk,
enligt en förordning från den 12.1.1706. Han hänvisar till sist till två kungliga meddelanden,
från den 30.5.1720 och den 4.5.1748. I båda dessa meddelanden konstateras att brottslingar ofta
uppvisar svaga kunskaper i kristendomskunskap. Kungen antog att det är på grund av att
prästerna inte är tillräckligt flitiga.139
Östring hävdar i sitt brev att det vore underligt om prästen är ålagd att undervisa
församlingsmedlemmarna, men att det skulle bli brottsligt direkt man håller andaktsövningar.
Han ser inga problem med att hålla andaktsövningar så länge som de inte gör så att söndagens
gudstjänster lider. Han garanterar också att de som besöker hans möten också är de mest flitiga

137 C4a:47, §358
138 Krook 1931 II, s. 143
139 C4a:47, §358

43

André Djupsjöbacka

gudstjänstbesökarna i hela församlingen.140
Östring anser det vara helt nödvändigt att hålla möten. Prästen är enligt konventikelplakatet
ålagd att undervisa församlingsmedlemmarna, men om han skulle undervisa 300 personer
enskilt, med en timme på var och tolv timmar per dag, då skulle det ta 25 fulla arbetsdagar.
Dessutom skulle kvaliteten börja lida, eftersom det är tungt för en person att undervisa så
mycket på en enda dag.141
I brevet hänvisas till att det i Helsingfors och Åbo hålls söndagsskolor, och det verkar inte strida
mot lagen. Östring ser ingen skillnad mellan dessa söndagsskolsmöten och sina egna möten,
förutom att undervisningen i söndagsskolorna är mer elementär. Konventikelplakatets funktion
är enligt Östring att hindra allmogen från att samlas och hålla andliga möten utan präst, inte att
förhindra prästen från att undervisa församlingen, och det kan inte vara avgörande om prästen
skulle be en kort bön efteråt eller inte. Östring tycker sig ha gjort ett gott arbete i och med att
han delat ut över 200 stycken Nya Testamenten och mer än 2000 övriga evangeliska skrifter.142
Östring anser att det tidigare sedliga läget inom Nykarleby socken borde ha tagits i beaktande i
målet. Han beskriver situationen så att brottsligheten varit olidlig innan han anlänt till nejden,
och att behovet av andlig undervisning därför varit stort. Han frågar om mötesdeltagarnas brott
är att de samlats för att läsa Guds ord, be och sjunga andliga visor, och om det inte är ett större
problem när folk samlas för att dricka, spela och hålla maskerad och dans? 143
Det bör påpekas att Östrings beskrivning av det sedliga läget i Nykarleby inte bara är hans egna
fantasier. Vid en prostevisitation den 23 till den 24.8.1836 hade det bland annat konstaterats att
fylleriet och okyskheten höll på att öka i församlingen.144
Eftersom domarna, när de insätts till sin tjänst, svor en ed över Bibeln nämner Östring också
några skriftställen. Dessa är hämtade från Matt 18:20, Rom 15:14, Ef 5:14, 18-20, Kol 3:16, 1
Tess 4:18, 5:14, Hebr 3:13, 10:23-25, 1 Petr 2:9-12, 15 och 4 Mos och Ps 66, 76, 111. Ungefär
hälften av de hänsyftade bibelställena citeras i texten. Ett av dem är Ef 5:18-20, som lyder:
140 C4a:47, §358
141 C4a:47, §358
142 C4a:47, §358
143 C4a:47, §358
144 Krook 1931 II, s. 130-131

44

André Djupsjöbacka

"Berusa er inte med vin, det leder till vårdslöshet. Låt er i stället uppfyllas av Anden och tala
till varandra med psalmer, hymner och andliga sånger. Sjung och spela för Herren i era hjärtan.
Och tacka alltid vår Gud och Far för allt i vår Herre Jesu Kristi namn." Med bland annat denna
text försökte Östring rättfärdiggöra mötesverksamheten.145
Mot slutet av brevet tog Östring upp de negativa konsekvenser som rättegångarna fört med sig.
Han skriver först att rättegångarna avskräcker sådana som annars skulle söka sig till honom för
att få undervisning i katekesen. Han säger sig också ha blivit avstängd från två möjliga
svenskspråkiga befattningar, som han gravt behöver eftersom han inte kan finska. Med en
ironisk och raljerande ton frågar han sig om inte hans motståndare borde vara nöjda nu? Hans
tjänstgöring i Nykarleby är snart slut, och snart kommer läget i församlingen att återgå från
oreda till den goda ordning, frid och endräkt som motståndarna hävdar att där rådde innan
Östring började verka.146
Eftersom många av de åtalade inte ännu närvarat sköts rättegången upp till det urtima tinget
den 30.5 samma år.147
7.2.3 Urtima ting
Rättegången fortsatte den 30.5 under tre dagar fram tills den 1.6. Några vittnen utfrågades, och
flera vittnade att stora folksamlingar närvarat vid mötena och att Östring läst ur en bok som
behandlat andliga ämnen. Det framkom också från vittnesmålen att man sjungit sånger och läst
Herrens bön. Ylikangas anser att det var viktigt att bevisa att sång förekommit under mötena,
eftersom det skulle klargöras att de möten som hållits verkligen utgjorde en sådan särskild
gudstjänst som konventikelplakatet förbjöd. Själv anser jag att samma sak kan sägas om
läsandet av Herrens bön. Även det var viktigt att få med i protokollet, eftersom det skulle
bevisas att det verkligen varit frågan om särskild gudstjänst..148

Den 1.6.1839 fastställde Nykarleby tingsrätt att Östring brutit mot konventikelplakatet genom

145 C4a:47, §358
146 C4a:47, §358
147 C4a:47, §358
148 C4b:2

45

André Djupsjöbacka

ordnande av olagliga möten. I domen stod det bland annat att mötesverksamheten orsakade
förvirring och störde ordningen.149
7.3 Åbo domkapitel
Östring valde att överklaga och den 20.6.1839 lämnades hans brev till Vasa hovrätt. Men innan
Vasa hovrätt kunde besluta sig skulle frågan också behandlas i Åbo domkapitel. Den 22.6.1839
lämnade Östring in sitt brev till domkapitlet. Östring hänvisade bland annat till ett vittne som
sagt att sederna förbättrats efter Östrings verksamhet. Angående anklagelser om splittring
invände Östring att splittring inte alltid är någonting negativt. Han förnekade inte att han verkat
tvärtemot sin förman Snellmans order när han fortsatte med att hålla möten, men Östring
menade att Snellman ändå stod under kyrkolagen, och eftersom kyrkolagen uppmanar
prästerskapet att sköta om sin flock ignorerade Östring Snellmans varning. Kyrkolagen
förpliktigade honom nämligen uttryckligen att hjälpa sådana oroliga människor som kom till
honom och bjöd hem honom för att tala om andliga saker.150
Östring tog även chansen att kritisera kyrkoherde Snellman. Enligt Östrings kritik var Snellman
likgiltig inför den i församlingen ökande mängden fylleri, tjuveri, prostitution, slagsmål och
våld. Östring såg det som absurt att folket inte jagas från krogen men däremot från andliga
möten.151
Domkapitlet uttalade sin ståndpunkt den 17.7.1939. Det yrkade på att fullständigt frikänna
Östring från domen från Nykarleby ting. Domkapitlet uppfattade det som helt i enlighet med
Östrings ämbete att undervisa sina församlingsmedlemmar så som han hade gjort. Domkapitlet
ville dock ge Östring förbud att verka som präst i ett halvt år eftersom han inte lytt sin förman.152
Domkapitlet tog också ställning till den påstådda oordningen i församlingen och splittringen i
familjerna, men påpekade i motsats till anklagelserna att Östrings verksamhet orsakat en
förbättring av sederna. Båda dessa argument anknyter till kyrkolagsförslaget från år 1825.153

149 C4b:2
150 Ylikangas 1979, s. 102-104
151 Krook 1931 II, s. 141-142
152 Ylikangas 1979, s. 103-104
153 Krook 1931 II, s. 146

46

André Djupsjöbacka

7.4 Vasa hovrätt
Östring hade valt att överklaga och den 20.6.1839 hade han lämnat in sitt brev till Vasa hovrätt.
I sitt brev hänvisar Östring till sin plikt enligt konventikelplakatet att som präst med hela sin
förmåga uppfylla sitt kall. Östring menar att hans arbete har förbättrat sedligheten i Nykarleby
och att det egentligen inte var frågan om någon organiserad mötesverksamhet utan att mötena
uppstått mer eller mindre spontant. Han förnekar också att det skulle ha förekommit någon
psalmsång.154
Hovrätten valde att vänta in domkapitlets beslut, och därför dröjde domen till den 21.5.1840.
Protokollet sammanfattar kort åklagarsidans synpunkt, vilken dels är att Östrings
mötesverksamhet stred mot konventikelplakatatet från 1721, dels att mötena orsakade oordning
i största allmänhet. För att tydligt understryka att mötena verkligen utgjordes av sådana
andaktsövningar som konventikelplakatet förbjöd förklarade åklagarsidan att andliga sånger
sjungits och att man bett Fader Vår.155
Östring å sin sida invände att det inte var frågan om ett lagbrott mot konventikelplakatet utan
bara om att han i egenskap av präst undervisat församlingen. Det han hade gjort var att han
hade läst förklaringar av Guds ord samt läst ur en tidskrift från Helsingfors vid namn Tidningar
i andeliga ämnen. Detta var den tidning som Jonas Lagus varit med om att dra igång, och som
nämnts i ett tidigare kapitel.156
I protokollet framgår det att Vasa hovrätt lägger stor vikt vid domkapitlets utlåtande.
Domkapitlet hade ansett att Östrings agerande inte stred mot konventikelplakatet. Enligt lagen
var prästen ålagd att använda sin kreativitet och nyttja alla möjliga tillfällen för att undervisa
församlingsmedlemmarna, och det hade Östring gjort på ett berömvärt sätt. Mötesverksamheten
hade skett på sön- och helgdagar, vilket inte hindrade folk från att arbeta. Domkapitlet ansåg
att sedligheten i församlingen ökat efter att Östring börjat dela ut Nya Testamenten. Flera av
argumenten anknyter till kyrkolagsförslaget från år 1825, nämligen det påstådda åsidosättandet
av arbete och sedernas fördärv. Domkapitlet hade däremot inte tyckt om att Östring ignorerat

154 Ylikangas 1979, s. 102
155 Ca:71
156 Ca:71

47

André Djupsjöbacka

sin förman kyrkoherdens förbud, och ville därför ge honom tjänsteförbud på ett halvt år.157
Vasa hovrätt följde långt domkapitlets linje. Alla mötesdeltagare utom Östring frikändes helt.
Östring frikändes visserligen från anklagelsen av brott mot konventikelplaktatet, men han fick
ett halvt års tjänsteförbud för olydnad mot sin förman. Därtill avslutade hovrätten med en
anmärkning om att det inte är förenligt med god samhällsordning att mötena varit så offentliga,
att det varit uppseendeväckande och att det lett till söndring i församlingen. Poängen med
söndring i familjerna påminner om argumentet från kyrkolagsförslaget från år 1825.158
7.5 Helsingfors senat
Östring valde att överklaga till senaten. Brevet anlände den 14.12.1840. Östring erkände
visserligen att hans verksamhet orsakade uppståndelse. På samma gång hävdade han att han
verkade på ett sätt som innebar att han tog sitt prästämbete på allvar. Att detta orsakade
uppståndelse var naturligt eftersom tidigare präster hade försummat sin uppgift, och hans
tillvägagångssätt var därför något nytt och uppseendeväckande. Hans verksamhet skulle ha lett
till stor nytta för lagen, om inte några fientligt sinnade personer gjort så mycket motstånd och
inlett rättegångsprocesser. Om någonting stört samhällsordningen var det just detta motstånd
från dessa fientligt sinnade personer. Angående olydnad mot förmannen hänvisade Östring igen
till att kyrkolagen stod över kyrkoherden.159
Länsman Nordquist lämnade också in ett besvär till senaten och yrkade på att domen som
förkunnats i Nykarleby skulle gälla. Han hänvisade förstås till konventikelplakatet men också
till att äkta hälfter, syskon, barn och föräldrar fick stridande meningar i och med att den
gemensamma religiösa uppfattningen försvann. Argumenten är hämtat från 1825 års
kyrkolagsförslag. Den 26, 27 och 28.4.1841 behandlades saken i senaten, men man valde att
inte ändra på domen från Vasa hovrätt.160

157 Ca:71
158 Ca:71
159 Ylikangas 1979, s. 114
160 Ylikangas 1979, s. 117-118

48

André Djupsjöbacka

8 Andra målet mot Östring 1841-1842
8.1 Förspel
Medan det första målet mot Fredrik Östring ännu höll på att behandlas inleddes en annan
process mot honom för möten som hållits i en gård i Monå by i Munsala fredagen den 17 och
lördagen 18.7.1840. Den 15.10.1840 skrev länsman Nordquist ett brev till guvernör Cronstedt
i Vasa, där han anmälde att Östring hållit olovliga möten i avseende på andaktsövningar. Brevet
finns med i protokollen som en skriftlig bilaga. Östring hade läst ur en postilla och man hade
sjungit ur sångboken Sions sånger. Dessa punkterna var väsentliga när det skulle påvisas att
mötena stridit mot konventikelplakatet. Mötena hade bevistats av många människor från
Nykarleby men även några från Vörå socken. Det här kan enligt mig tolkas som ett sätt att
anknyta till konventikelplakatet, som talar om möten som besöks av "kända och okända". En
annan möjlighet är att anknyter till kyrkolagsförslaget från år 1825, där de potentiellt skadliga
sammankomsterna definieras som sammankomster där människor närvarar från olika byalag.
Nordquist hade förhört husbonden i huset, Carl Carlsson Wiit, och denne hade förklarat att han
bjudit in Östring och några andra bekanta, och att flera objudna då dykt upp, varpå Östring läst
uppbyggliga betraktelser. I slutet av samma skrift anger Nordquist också att folket i Monå har
ändrat klädedräkt, och här syftas uppenbarligen på skörtdräkten, som diskuterats i ett tidigare
kapitel. Den nya klädedräkten vittnade enligt Nordquist om ett andligt högmod, och enligt
honom föraktade dessa så kallade omvända alla som inte hörde till deras grupp.161
Guvernören Cronstedt svarade den 26.10 och gav kyrkoherde Snellman order om att undersöka
saken och rapportera. Den 8.11.1840 reste kyrkoherde Snellman till Monå och sände sin rapport
till guvernören den 11.11.1840.162 Kyrkoherdens rapport finns med som en bilaga i protokollen.
Han skriver att han rest till Monå, och han kan bekräfta att mötena verkligen ägt rum, på samma
gång som han erkänner att han inte kan ta ställning till huruvida mötena varit olagliga eller inte.
Oberoende anser han att de är skadliga eftersom de ordnats under arbetsdagar, och de leder till
svärmeri, förvillelse, intolerans och religiös galenskap, och sådant kan omöjligt förbättra
människornas hjärtan eller levnad. Argumenten påminner om kyrkolagsförslaget från år 1825,
där konventiklarna kritiseras för att de leder till åsidosättande av arbete och svärmeri. Ett annat
problem är att de väckta ser ner på utomstående.
161 C4a:51, §283
162 Ylikangas 1979, s. 171-172

49

André Djupsjöbacka

Snellman anspelade också på skörtdräkten, när han skriver att en människas klädsel är helt
likgiltig, men att de väckta trots detta även med klädseln urskiljer sig från alla som inte hör till
deras rörelse.163
Den 7.1.1841 sändes svaret från guvernörsämbetet i Vasa. Det intygas att Östring ska dragas
inför rätta. Intyget finns med i domstolsprotokollen.164
Det kan framstå som onödigt invecklad byråkrati att länsmannen Nordquist i Nykarleby först
kontaktade guvernören i Vasa, Cronstedt, som sedan kontaktade kyrkoherden i Nykarleby för
att begära en rapport. Anledningen blir självklar om man drar sig till minnes den förordning
från 1762 som diskuterats ovan. Enligt förordningen måste en fiskal först begära lov från
rättskanlern, och ha en skriftlig rapport från kyrkoherden, innan han kan påbörja en process
med hänvisning till brott mot konventikelplakatet. Vid denna tidpunkt var fiskalens
motsvarighet länsmannen, och rättskanslerns motsvarighet var guvernören.
8.2 Nykarleby tingsrätt
8.2.1 Vårtinget
Målet togs upp i rätten den 10.5.1841. Nordquist började med att anklaga Östring för att han
hade ordnat två olagliga sammankomster i avseende av andaktsövningar, den 17 och den
18.7.1840. För att intyga detta användes Nordquists tidigare nämnda brev till guvernören och
Snellmans rapport.165
Östring kontrade med att direkt påpeka att Norquist i sin rapport hade använt orden "andligt
högmod", och Östring ansåg också att orden ”omvända” hade använts på ett hånfullt sätt.
Östring gick nu till motattack och krävde att Nordquist förklararde vad han menat med de
osakliga och förnedrande orden. På samma gång gick Östring åt Snellman. Utan att ta fasta på
några särskilda uttryck menade Östring att Snellman borde dras inför rätta för vissa kränkande
uttryck som han använt i sin rapport. Östring vägrade vidare att förklara sig angående
sammankomsterna, dels eftersom domkapitlet inte hade någon representant på plats vid

163 C4a:51, §283
164 C4a:51, §283
165 C4a:51, §284

50

André Djupsjöbacka

rättegången, dels eftersom senaten inte ännu tagit ställning till det första målet. Det beslöts att
frågan om Nordquists och Snellmans hårda uttryck och Östrings sammankomsters olaglighet
skulle behandlas senare vid hösttinget.166
Däremot fortsatte tinget för husbonden Carl Carlsson Wiit, som också anklagades för att ha
ordnat olagliga möten. I samma skede anklagades de som bevistat Östrings möten, och Östring
stannade kvar för att vara målsman för sin hustru, Sophia Östring, som tillsammans med 68
andra personer var anklagad för att ha bevistat mötet. Jag har valt att redogöra också för denna
diskussion, eftersom den är så nära sammanknuten med målet mot Östring.
Målet inleddes med Nordquists anklagelse att folket organiserat eller bevistat de olagliga
sammankomster som organiserats den 17 och 18.7.1840. Mötet hade bevistats av folk från när
och fjärran, och av bägge könen, vilket påminner om konventikelplakatets definition av kända
och okända, män och kvinnor. En annan möjlighet är att beskrivningen av möten som bevistas
av folk från när och fjärran härstammar från kyrkolagsförslaget från år 1825, där de skadliga
sammankomsterna definieras som sammankomster där människor från olika byalag närvarar.
Man läste upp samma rapporter som i det första målet, alltså de som Nordquist och Snellman
hade skickat åt guvernören i Vasa, samt hur guvernörsämbetet hade svarat.167
Vittnen hördes, och husfadern från hemmet, Carl Carlsson Wiit, lämnade in en skriftlig
beskrivning av vad som skett. Enligt honom hade Östring varit på resa söderut, och Wiit själv
hade erbjudit nattkvarter åt Östring samt nådårspredikanten i Oravais för att kunna rådfråga
dessa präster i sina själaangelägenheter. Wiits gård hade då besökts av nära boende släktingar
och grannar samt några personer från Jussila by. Dessa hade anlänt på grund av behov av
undervisning och tröst. Östring hade då föreslagit att man skulle sjunga psalmer och han hade
läst ur en bok som hette Sanna och falska kristnas inn- och utvärtes kännetecken. Sången hade
lockat till sig en ännu större folkskara, bland annat en nämndeman, och när denne ivrigt sjungit
med hade ännu fler människor lockats till gården. Genom denna skrift försöker Carl Carlsson
Wiit enligt min tolkning understryka mötenas spontana karaktär för att undvika att bli anklagad
för att ha ordnat möten. 168

166 C4a:51, §283
167 C4a:51, §283
168 C4a:51, §284

51

André Djupsjöbacka

Bland de anklagade var också Otto von Essen, som tidigare blivit omnämnd när han
tillsammans med sin bror Karl von Essen orsakade uppståndelse på Jakob Wegelius dotters
bröllop i Malax. Protokollet innehåller två skrifter med hans namn.
I den första skriften, skriven samma dag som vårtinget hölls, försvarar han mötenas laglighet,
och detta gör att särskilt denna bilaga är relevant också för Östrings försvar. Von Essen anser
att Nordquist har ignorerat både Vasa hovrätt och domkapitlet i det tidigare målet när han skridit
till rättsprocesser mot Östring. Han hänvisar snabbt till Vasa hovrätts utlåtande, där det heter att
Östring varit stadd i sitt lärarkalls utövande när han ordnat möten, enligt en kunglig förordning
från den 7.12.1787. Domkapitlet har till och med berömt Östring för hans beredvillighet att
efter omständigheterna se till sina åhörares andliga behov. Det enda hovrätten i Vasa klagat på
är att Östring inte lytt sin förman. Von Essen anser att Nordquist verkat enligt en straffvärd
självmyndighet och gått mot Guds ord och överhetliga författningar, och detta stör den allmänna
ordningen. Han har förlett sina förmän, och orsakat förakt för Guds ord och läroståndet.
Essens andra skrift är författad åt en grupp människor från Monå by. De hade utförliga klagomål
mot kyrkoherde Snellman. De ansåg att det är församlingens herdes skyldighet att känna till hur
församlingsmedlemmarna lever. Själva hade de tidigare levt i okunnighet och villfarelse och de
trodde att de skulle bli frälsta genom en utvärtes ärbarhet, som i verkligheten var befläckad av
många synder. De hade inte varit intresserade av att fråga sina lärare eller läsa Guds ord, utöver
katekesen, som de läste för att klara läsförhören, som ändå sällan räcker längre än en timme.
Deras bröllop, gravöl och läsförhör utmärktes av fylleri, slagsmål och svordomar, men ändå har
Snellman efter läsförhören konstaterat att han ”hoppas att ni för ett Christeligt lefverne, jag har
ej annat hört”. De tog Snellmans ord som ett intyg på att de förde ett kristligt och klanderfritt
leverne. Snellman hade i sin rapport mot Östring anklagat mötesverksamheten för att orsaka
andligt högmod men Monåborna invänder med att påstå att om någon lett till andligt högmod
är det kyrkoherden, när han påstår att ogudaktiga människor som de för ett kristligt leverne.
Snellman har då inte bara gått emot Guds ord och kyrkolagen, han har dessutom gått emot sitt
eget predikande om omvändelsen, när han trefaldighetssöndagen 1839 predikat över texten:
Utan att en varder född på nytt kan han icke ingå i Guds rike, en predikan som Monåborna
skriver att gjort stora intryck på dem. De har aldrig hört kyrkoherde Snellman predika om
andligt högmod, någonting som däremot Östring gjort under sina sammankomster. De frågar
sig vem som har större andligt högmod och egenrättfärdighet. Är det Snellman, som drar dem
inför rätta, eller är det Monåborna, som trots de stora bristerna hittills aldrig klagat på Snellmans

52

André Djupsjöbacka

uppförande? 169
Monåborna argumenterar att de genom flera överhetliga förordningar är berättigade och
uppmanade till att söka sina lärares undervisning och umgänge, så även enligt ett utslag från
Vasa hovrätt den 11.11.1839, där det konstaterats att Östring hållit mötena i egenskap av sitt
lärarkall, och att domkapitlet gillat Östrings nit för uppbyggelse. De hänvisar också till Vasa
hovrätts beslut den 21.5.1840 att frikänna alla som dragits inför rätta i det första målet mot
Östring. 170
Angående den nya klädedräkten, antagligen skörtdräkten, skriver Monåborna att det är deras
förfäders dräkt och att de kan laga den själva. De enda som förargas av det är kramhandlare.171
8.2.2 Hösttinget
Nykarleby tingsrätt fortsatte och behandlade Fredrik Östring under hösttinget den 18.11.1841.
Nu hade domkapitlet en representant på plats, men denne valde att inte uttala sig över huvud
taget under rättegångens lopp. Det konstaterades till en början att domkapitlet berömt Östring
för hans beredvillighet att ändamålsenligt efter omständigheterna se till sina åhörares andliga
behov. Nordquist själv verkade ha kapitulerat, och han överlämnade själv utlåtandet från
domkapitlet den 11.3.1840, på samma gång som han konstaterade att Vasa hovrätt konstaterat
att mötena inte var olagliga. 172
När Östring själv skulle redogöra för mötena som hållits den 17 och 18.7 förklarar han att han
den 17 undervisat i religionsfrågor, och han intygar att man sjungit ur Sions sånger. Även den
18 sjöng man ur Sions sånger, på samma gång som ett barndop förrättades. Efter dopet hade
Östring fortsatt sin färd mot Munsala. 173
Nordquist förändrade attityd är inte så förvånande. Av allt att döma hade Nykarleby nu fått
kunskap om senatens beslut i det första målet mot Östring. Tingsrätten konstaterade att senaten
inte hade ogillat mötesverksamheten, utan tvärtom ansett att Östring på ett berömvärt och
169 C4a:51, §284
170 C4a:51, §284
171 C4a:51, §284
172 C4a:52, §251
173 C4a:52, §251

53

André Djupsjöbacka

beredvilligt sätt sett till församlingens behov. Tingsrätten valde därför att inte ta ställning utan
begärde att domkapitlet skulle utreda saken närmare.174
Östrings kritik mot de ordval som Nordquist och Snellman brukat i sina rapporter lades ner.
8.3 Åbo domkapitel
Den 7.12.1841 sände Östring sin försvarsskrift till domkapitlet. Östring förklarade att folk
samlats på gården för att fråga honom om olika angelägenheter, men eftersom de överraskats
av regnet hade folket samlats inne i huset, och regnet hade gjort det omöjligt för dem att
återvända hem.175
Östring fortsatte sin motattack. Han klagar på kyrkoherde Snellmans ordval om "svärmeri",
"förvillelse", "intolerans" och "andlig galenskap". Snellman har inte lett folket till en sann
omvändelse. Östring påpekar också att Snellman ser det som skadligt när några timmar går åt
att höra Guds ord, trots att många fler timmar slösas på begravningar och bröllop, där man svär,
dricker, slåss och skjuter. Östring ifrågasätter att det, trots detta allmänna sedliga fördärv, är de
väckta som anklagas för att störa ordningen? Östring frågar om det verkligen är så att krogsitteri
överensstämmer bättre med samhällelig ordning?176
Domkapitlets utlåtande den 22.12.1841 yrkade på att Östring skulle kallas inför domkapitlet för
att ta emot en varning.177
8.4 Vasa hovrätt
Vasa hovrätt fällde sin dom den 13.4.1842. Domstolsprotokollet sammanfattar hur processen
gått till, till exempel att länsman Nordquist och kyrkoherde Snellman hade varit i kontakt med
guvernörsämbetet i Vasa och anklagat Östring för att ha hållit sammankomster den 17.7.1840
och den 18.7.1840. Ett av åklagarsidans huvudargument kommer upp igen, nämligen att man
läst ur andliga böcker och sjungit andliga sånger. Detta var viktigt för man ville bevisa att

174 C4a:52, §251
175 Ylikangas 1979, s. 187
176 Ylikangas 1979, s. 188-189
177 Ylikangas 1979, s. 189

54

André Djupsjöbacka

mötena utgjorts av andaktsövningar och att de därmed stred mot konventikelplakatet.
Hovrätten konstaterar att Nykarleby höstting den 18.11.1841 beslutat att skjuta över målet till
domkapitlet. Hovrätten konstaterade att ett barndop skett under lördagen och att Nordquist inte
bestridit detta, att det inte kunde bevisas att folk från Vörå socken bevistat mötena, och att
Östrings sammankomster inte kan anses vara sådana olagliga sammankomster som strider mot
konventikelplakatet. Vidare hänvisas till en lång rad överhetliga förordningar som intygar att
en församlingslärare inte bara skall undervisa sina åhörare under gudstjänsten eller under
läsförhören, utan vid varje möjligt tillfälle.
Hovrätten hänvisar till domkapitlets utlåtande i det tidigare målet, från 11.3.1840, där man
anklagat Östring för missaktning och ohörsamhet mot sin förman, kyrkoherde Snellman. I
samma beslut hade man dock konstaterat att de sammankomster han hållit inte varit olagliga,
särskilt eftersom kyrkolagen uttryckligen uppmanar församlingslärare att ta varje möjligt
tillfälle i akt för att undervisa församlingsmedlemmarna.
Vasa hovrätt hänvisar vidare till domkapitlets utlåtande från den 22.12.1841. Domkapitlet hade
konstaterat att eftersom Vasa hovrätt den 21.5.1840 beslutat att frikänna Östring från
anklagelsen av att ha ordnat olagliga sammankomster, var det nu inte konstigt om han därför
fortsatt med dessa. Domkapitlet ansåg ändå att Östrings mötesverksamhet hade varit
uppseendeväckande, och det hade åstadkommit oreda och söndring i församlingen. Därför
kallas Östring till Åbo domkapitel för att få en varning.178
I likhet med det förra målet följer Vasa hovrätt helt Åbo domkapitels utlåtande.

178 Ca:73

55

André Djupsjöbacka

9 Sammanfattande diskussion
Jag har undersökt varför Fredrik Östring blev dragen inför rätta, vem hans motståndare var och
hur de argumenterade i sina anklagelser, och hur Östrings försvarare försvarade honom gällande
samma anklagelser.
Östring blev dragen inför rätta eftersom han bedrev sådan verksamhet som var typisk för
väckelsen, specifikt ordnandet av sammankomster. Det var därför motiverat att beskriva sådan
verksamhet som var typisk för väckelsen, och jag gjorde det genom att särskilt beskriva Jonas
Lagus och Jakob Wegelius och den verksamhet de bedrev, eftersom de också figurerar i
rättegångarna

som

Östrings

försvarare.

Jag

omnämnde

också

särskilt

sådana

verksamhetsmetoder som omtalas i rättegångsprotokollen, nämligen hållandet av möten utöver
gudstjänsten, utdelning av Biblar och Nya Testamenten och sång ur sångboken Sions sånger.
Jag redogjorde också snabbt för ursprunget till Tidningar i Andeliga Ämnen, skörtdräkten, och
hur den negativa inställningen till världsliga nöjen blev en del av den österbottniska väckelsen,
eftersom dessa teman omnämns i rättegångarna.
Jag har också redogjort för hur Östring anslöt sig till rörelsen, eftersom det att han anslöt sig till
rörelsen och började följa dess program senare ledde till att han drogs inför rätta. Jag redogjorde
också för Östrings socioekonomiska ställning, och hur denna överensstämde med den typiska
väckelseprästen, eftersom detta svarar på frågan hur Östring anslöt sig till rörelsen. Den typiska
väckelseprästen kom från någon etablerad prästsläkt, men kämpade ofta med att få en fast tjänst
och klättrade sällan högt i prästhierarkin.
Jag har också redogjort för konventikelplakatet från år 1726, vilket var nödvändigt för att förstå
hur Östrings motståndare argumenterade mot honom, men också för att förstå Östrings försvar.
Östrings motståndare hävdade nämligen att Östring ordnat möten i hemmen, och att de
utgjordes av andaktsövningar, vilket skulle ha inneburit ett brott mot konventikelplakatet.
Östrings försvarare hävdade å andra sidan att Östring i egenskap av församlingens lärare hade
undervisat sina församlingsmedlemmar, och att han därför inte kunde sägas ha brutit mot
konventikelplakatet. Konventikelplakatet syns också i rättegångarna när Östrings motståndare
försöker bevisa att det förekommit bön, sång och att man läst ur böcker, allt för att visa att
mötesverksamheten verkligen utgjort sådana gudstjänster som konventikelplakatet förbjuder.
Motståndarna är också noga med att påpeka att både ”män och kvinnor” och ”kända och

56

André Djupsjöbacka

okända” närvarat. Dessa ord är hämtade direkt ur konventikelplakatet.
I samband med konventikelplakatet nämnde jag också kyrkolagsförslaget från år 1825. Det
kritiserade konventiklarna eftersom de ansågs sprida splittring i familjerna, orsaka
åsidosättande av arbete och fördärva sedligheten. Till definitionen av de skadliga
konventiklarna hörde att det närvarar folk från olika byalag. Det var motiverat att beskriva
kyrkolagsförslaget från år 1825, eftersom det förklarade de argument som Östrings motståndare
använde mot honom.
Under åren 1838 till 1842 gick en våg av rättegångar av brott mot konventikelplakatet.
Eftersom rättegångarna mot Östring var en del av denna våg var det på sin plats att redogöra
för vad som orsakade den, eftersom också det svarade på frågan varför Östring blev dragen
inför rätta. Rättegångsvågen visade sig sammanfalla med en spänning i den finländska
byråkratin och några anonyma angivelser till Sankt Petersburg mot några pietistiska studenter i
Helsingfors i januari 1838. Tidigare hade Melartin visat de väckta sitt stöd, men någon gång
mellan januari och februari år 1838 blev ärkebiskopen uppenbart negativt inställd mot de
väckta. I februari 1838 inleddes det första av de pietistiska massrättegångarna, i Kalajoki. På
samma gång var det också avgörande för pietistmålens utfall att domkapitlet, ledd av
ärkebiskopen, i någon mån försvarade de anklagade prästerna och tonade ner straffen från dryga
böter till tjänsteförbud.
Före år 1838 hade det varit förhållandevis sällsynt att människor i Finland blev anklagade för
brott mot konventikelplakatet. Enstaka undantag finns, särskilt viktigt är ett exempel från år
1762, eftersom det ledde till nya direktiv i hur man skulle gå till väga när man skulle anklaga
någon för brott mot konventikelplakatet. För att inleda processen krävdes både ett utlåtande
från kyrkoherden och ett tillstånd från rättskanslern. Detta syntes i praktiken i rättegångarna
mot Östring, där kyrkoherdens utlåtande och landshövdingens tillstånd alltid var bifogade till
rättegångsprotokollen.
Innan jag redogjorde för förloppet under rättegångarna redgjorde jag för Östrings verksamhet
som väckelseledare, med särskilt fokus på tiden i Nykarleby. Detta var viktigt eftersom det
visade sig att Östring under sitt framgångsrika arbete som väckelseledare hade väckt
uppståndelse och motstånd, också från övriga präster i Nykarleby församling. Detta var särskilt
viktigt med tanke på hans förman, kyrkoherde Snellman, vars utlåtande krävdes för att inleda

57

André Djupsjöbacka

en rättsprocess angående brott mot konventikelplakatet. Genom att redogöra för Östrings
verksamhet som väckelseledare och det motstånd det väckte svarade jag på frågan varför
Östring drogs inför rätta. På samma gång gick det att anknyta vissa av Östrings predikningar
till teman som diskuteras under rättegångarna.
Till sist undersökte jag de två rättegångarna mot Östring och redogjorde för de olika typer av
argument som förekom hos Östrings motståndare och hans försvarare. I början av protokollen
syntes direktivet från 1762, där ett utlåtande från kyrkoherden och ett tillstånd från rättskanslern
krävdes för att inleda in process. Direktivet visade sig genom att processerna inleddes med
kyrkoherde Snellmans utlåtande och landshövdingens tillåtelse att inleda processen.
Konventikelplakatets tvetydighet visade sig genomgående genom rättegångarna. Östrings
motståndare hävdar att Östring ordnat möten och att dessa utgjort sådana särskilda gudstjänster
i hemmen som konventikelplakatet förbjöd. Östring hävdade däremot att han inte ordnat några
möten utan att de uppstått spontant, vilket är förståeligt med tanke på att straffet för att ha ordnat
olagliga sammankomster var mångdubbelt större än straffet för att enbart ha deltagit. Östring
och hans försvar kunde också hänvisa till konventikelplakatet, eftersom det uppmanade
prästerskapet att undervisa sina församlingsmedlemmar utöver de vanliga katekesförhören, och
Östring hävdade att det är just det han har gjort. Han hade endast i egenskap av församlingens
lärare undervisat sina församlingsmedlemmar. Östrings försvar valde flera gånger att hänvisa
till Östring som en exemplarisk församlingslärare.
För att bevisa brott mot konventikelplakatet var Östrings motståndare noga med att påpeka att
det förekommit bön, sång och läsning av texter. Motståndarna anknyter till vissa ordval från
konventikelplakatet när man påpekar att mötena bevistas av ”män och kvinnor” och ”kända och
okända”. Motståndarna var också måna om att påpeka att mötesdeltagare kommit från när och
fjärran, vilket kan förstås som ett sätt att hänvisa till konventikelplakatets beskrivning av de
förbjudna mötena, där ”kända och okända” närvarar.
Genomgående i rättegångarna är också argument som förekommer i kyrkolagsförslaget från år
1825. Enligt kyrkolagsförslaget år 1825 definierades konventiklarna som sammankomster där
folk närvarar från olika byalag, vilket kan tänkas vara orsaken till att Östrings motståndare
påpekade att hans möten närvarats av folk från olika orter, eller från ”när och fjärran”.
Kyrkolagsförslaget kritiserade konventiklarna bland annat eftersom de kunde tänkas orsaka

58

André Djupsjöbacka

splittring i familjerna, åsidosättande av arbete och en försämring av sederna. Dessa argument
användes flitigt av Östrings motståndare, och de påstod att Östrings mötesverksamhet orsakat
splittring i familjerna, åsidosättande av arbete och en försämring av sederna.
Även Östrings försvar använder sig av ett av de teman som tas upp i kyrkolagsförslaget från år
1825, nämligen försämringen av sederna. Försvaret vänder dock på argumentet, och hävdar att
Östrings mötesverksamhet tvärtom har förbättrat sedligheten i församlingen. Ett liknande
argument, som försvaret ofta använde, var att framställa det sedliga läget i Nykarleby som
särskilt bedrövlig under kyrkoherde Snellman, eller innan Östring bedrivit sitt väckelsearbete i
församlingen. Ett annat återkommande sätt att försvara mötesverksamheten var att hävda
mötenas spontana karaktär.

59

André Djupsjöbacka

10 Litteraturförteckning
Otryckta källor:
Riksarkivet i Vasa:
C4a:46. Uudenkaarlepyyn käräjäkunnan varsinais- ja ilmoitusasiain pöytäkirjat (1838-1838).
Keski-Pohjanmaan alisen tuomiokunnan arkisto.
C4a:47. Uudenkaarlepyyn käräjäkunnan varsinais- ja ilmoitusasiain pöytäkirjat (1839-1839).
Keski-Pohjanmaan alisen tuomiokunnan arkisto.
C4a:51. Uudenkaarlepyyn käräjäkunnan varsinais- ja ilmoitusasiain pöytäkirjat (1841-1841).
Keski-Pohjanmaan alisen tuomiokunnan arkisto.
C4a:52. Uudenkaarlepyyn käräjäkunnan varsinais- ja ilmoitusasiain pöytäkirjat (1841-1841).
Keski-Pohjanmaan alisen tuomiokunnan arkisto.
C4b:2. Uudenkaarlepyyn käräjäkunnan välikäräjien pöytäkirjat (1831-1839). KeskiPohjanmaan alisen tuomiokunnan arkisto.
Ca:71. Rikosasian pöytäkirjat (1840-1840). Vaasan hovieikeuden arkisto.
Ca:73. Rikosasian pöytäkirjat (1842-1842).Vaasan hovieikeuden arkisto.
Tryckta källor:
Akiander, Matthias. (1861): Historiska upplysningar om religiösa rörelserna i Finland: V
delen. Helsingfors.
Björkstrand, Gustav. (1998): Försök till ny Redaction af Kyrko Lag för Finland: En källkritisk
utgåva av ärkebiskop Jacob Tengströms kyrkolagsförslag 1825 och 1829 jämte Förslag till ny
Prestvalsförordning i Finland. Helsingfors: Finska kyrkohistoriska samfundet.
Björkstrand, Gustav. (2007): En kyrkolag i samklang med tidens verkliga behov: Den av
ärkebiskop Jacob Tengström ledda kyrkolagskommitténs försök att utforma en ny kyrkolag för
Finland i komparativt perspektiv. Helsinki: Finska kyrkohistoriska samfundet.
Dahlbacka, Ingvar. (1987): Den evangeliska rörelsen: I svenska Österbotten 1845-1910. Åbo:
Åbo Akademis förlag.
Dahlbacka, Ingvar. (2018): ”Skörtdräkten i svenska Österbotten under 1800-talet” i Dahlbacka,
Ingvar, Dahlbacka, Jakob & Malmer, Elin. (red.) Visioner för en bättre värld: Pietismen som

60

André Djupsjöbacka

transnationell, reformatorisk och utopisk drivkraft. Lunds Universitets kyrkohistoriska arkiv. s.
165-188.
Dahlbacka, Jakob. (2010). Ett liv – tre akter: Anders Svedberg i Väckelsens Korsdrag. Åbo
Akademi.
Halmesmaa, Pekka. (1976): Kirkkokuri murroksen kynnyksellä: Kirkkokuria koskevan
säännöstön kehittyminen Suomessa vuosina 1818-1847 sekä sen soveltaminen Turun
tuomiovastikunnassa. Helsinki: Suomen Kirkkohistoriallinen Seura.
Ingman, Lauri. (1930): Konventikkeliplakaatin kumoaminen Suomessa. Helsinki.
Krook, Tor. (1931): Väckelserörelserna: I Österbottens svenska församlingar under 1800-talet.
Stockholm: Svenska kyrkans diakonistyrelses bokförlag.
Lagus, Jonas. (1933): Brev och skrifter. Helsingfors: Finska kyrkohistoriska samfundets
handlingar.
Krook, Tor. (1947): En österbottnisk väckelsehövding: Levnadsteckning över Jonas Lagus.
Helsingfors: Förbundet för svenskt församlingsarbete i Finland bokförlag.
Pleijel, Henrik. red (1958): På stugmötenas tid: Till 100-årsminnet av konventikelplakatets
upphävande 1858. Stockholm: Fosterlands-Stiftelsen.
Ruuth, Martti. (1936): Konventikkeliplakaatista ja sen käytäntöön sovelluttamisesta Suomessa.
I Suomen kirkkohistoriallisen seuran vuosikirja/Finska kyrkohistoriska samfundets årsskrift:
XV-XVIII 1925-1928. Helsinki: Suomen kirkkohistoriallinen seura.
Smeds, Karl. Minnen från den pietistiska väckelsen i Munsala.
Strömborg, Signe. (1932): Anders Svedberg: En folkets man. Wasa.
Svedberg, Anders. (1884): Tidsbilder ur Österbottniska folklifvet IV. Nykarleby.
Topelius, Zacharias. (2018): Dagböcker. Helsingfors: Svenska litteratursällskapet i Finland.
Widén, Solveig. (1988): Änkeomsorg i ståndssamhället: Försörjnings- och understödsformer
för prästänkor i Åbo stift 1723-1807. Åbo: Åbo Akademis förlag.
Ylikangas, Heikki. (1979): Körttiläiset tuomiolla: Massaoikeudenkäynnit heränneitä vastaan
Etelä-Pohjanmaalla 1830- ja 1840- lukujen taitteessa. Helsinki: Kustannusosakeyhtiö.

Denna pro gradu-avhandling har fått bidrag från Svenska kulturfonden.

61

