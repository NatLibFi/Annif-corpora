Carnaps explikation. Förtjänstfull flexibilitet eller innehållstom
metodologi?
Melker Ylikallio

Pro gradu-avhandling i filosofi
Handledare: Martin Gustafsson
Fakulteten för humaniora, psykologi och teologi
Åbo Akademi
2020

ÅBO AKADEMI – FAKULTETEN FÖR HUMANIORA, PSYKOLOGI OCH
TEOLOGI
Abstrakt för avhandling pro gradu
Ämne: Filosofi
Författare: Melker Ylikallio
Arbetets titel: Carnaps explikation. Förtjänstfull flexibilitet eller innehållstom metodologi?
Handledare: Martin Gustafsson
Handledare:
Abstrakt:
I avhandlingen diskuteras Rudolf Carnaps explikationsbegrepp i dialog med två kritiska
artiklar, skrivna av Erich Reck och Peter Frederick Strawson. Problematiken som diskuteras i
materialet är metodologisk, och kretsar kring huruvida det finns en filosofisk nytta i att införa
nya, artificiellt konstruerade begrepp i språket för att ersätta tidigare begrepp som konstaterats
vara otillräckligt precisa, samt hur proceduren bör gå till om nya begrepp införs. Denna metod
beskrivs ofta med termen ”konstruktionism”, och ses i avhandlingen som ett inom den logiska
positivismen förekommande alternativ till en traditionell, filosofisk begreppsanalys, här kallad
en ”naturalistisk” metod.
Dels ventileras frågan om valet av metod då Reck och Strawson turvis placeras i dialog med
Carnap, efter referaten av de respektive texterna. Dels utforskas i avhandlingen också Carnaps
syfte med explikationsbegreppet och hans metodologiska ställningstaganden överlag, med
utgångspunkt både i det kapitel av Logical Foundations of Probability där Carnap introducerar
explikationsbegreppet och det korta svar han skrev till Strawsons kritiska artikel.
Samspelet av de utvalda artiklarna och verken av Reck, Strawson och Carnap fungerar som
underlag för avhandlingens självständiga diskussionsdel. I diskussionen betonas i synnerhet
likheten mellan en traditionell, filosofisk begreppsanalys och ett av explikationens förberedande
steg, nämligen förtydligandet av explikandumet. Denna likhet mellan traditionell
begreppsanalys och explikationens förberedande steg, som pekas ut med hjälp av Reck, gör
Carnaps explikationsbegrepp särskilt sårbart för Strawsons kritiska frågeställning om huruvida
explikationen och en konstruktionistisk metod överlag är av filosofisk nytta eller endast är ett
överflödigt steg. Denna fråga förblir öppen. I avhandlingen görs också ett allmänt konstaterande
om Carnaps metodologi, med grund i hans eget försvar av explikationsbegreppet. Försvaret
konstateras göra både explikationsbegreppet och Carnaps explicita metodologiska linje överlag
slående okontroversiella och därmed svåra att rikta någon tydlig, effektiv kritik mot. Carnap
konstateras sänka sina metodologiska anspråk till den grad att det blir utmanande att hitta någon
uttrycklig, positiv metodologi överhuvudtaget, utöver en allmän princip av pluralism och
tolerans.

Nyckelord: Carnap, explikation, filosofisk metod, konstruktionism, Strawson, Reck
Datum: 29.10.2020
Abstraktet godkänt som mognadsprov:

Sidoantal: 38

2

Innehållsförteckning
1. Inledning ................................................................................................................................ 4
2. Vad är explikation? ................................................................................................................ 5
Referat av Carnaps introduktion av explikationsbegreppet ................................................... 5
Begreppets bakgrund ............................................................................................................. 7
3. Kritik mot explikationen ...................................................................................................... 10
Erich Reck ............................................................................................................................ 10
Peter Frederick Strawson ..................................................................................................... 16
4. Carnaps svar på kritiken mot explikationen......................................................................... 22
Carnap och Strawson ........................................................................................................... 22
Carnap och Reck .................................................................................................................. 28
5. Hur klarar explikationen kritiken (och försvaret)? .............................................................. 31
6. Sammanfattning ................................................................................................................... 36
Källförteckning ........................................................................................................................ 38

3

1. Inledning
En av många filosofers favorittermer är antagligen termen ”begrepp”. Filosofiskt arbete kretsar
kring att reda ut, förklara, analysera, diskutera, kritisera, jämföra och ibland skapa nya begrepp.
Därför är det bara naturligt att det också försiggår diskussion om hur de här olika aktiviteterna
kring begrepp bör gå till, vad de bör ha som mål och i vilka situationer den ena aktiviteten är
mer på sin plats än den andra. I den här uppsatsen är det främst den sista av de uppräknade
aktiviteterna som kommer att stå i fokus, nämligen att skapa nya begrepp för att ersätta gamla.
Rudolf Carnap introducerar i Logical Foundations of Probability en metod, eller ett slags
filosofisk operation, som han benämner ”explikation”.1 Explikationen är ytterst kort sagt en
procedur där ett begrepp, som konstaterats vara otillfredsställande för något syfte, byts ut mot
ett nyskapat, mera precist och för syftet ändamålsenligare begrepp. Medan Carnap inte explicit
uttrycker några stora anspråk för explikationen i samband med att han lanserar begreppet, har
det gett upphov till en stor del diskussion och kritik, såväl kring och mot begreppet i sig som
Carnaps filosofiska metod överlag. Explikationen anses också allmänt vara en viktig del av
Carnaps filosofiska arv. I den här uppsatsen behandlar jag Carnaps explikationsbegrepp så som
han introducerade det i medlet av 1900-talet i Logical Foundations of Probability, två utvalda
artiklar som ställer sig kritiskt till Carnaps explikationsbegrepp samt det svar som Carnap själv
skrev till en av dessa kritiska artiklar.
De kritiska artiklarna är ”Carnapian Explication: A Case Study and Critique ”2 av Erich Reck,
samt ”Carnap’s Views on Constructed Systems versus Natural Languages in Analytic
Philosophy”3 av Peter Frederick Strawson. Carnaps svar, som är riktat till Strawson,
publicerades i samma volym som Strawsons artikel, under rubriken ”P. F. Strawson on
Linguistic Naturalism”.4 Mitt arbete består dels av ett försvar av Carnap mot kritiken, i
synnerhet mot Strawsons kritik som enligt mig stundvis är överdriven. Mitt syfte är dock inte
alls att endast försvara Carnap, utan jag observerar också noggrant den utveckling hans begrepp

1

Rudolf Carnap: Logical Foundations of Probability. The University of Chicago Press, Chicago, 1950. I det
engelskspråkiga verket lyder stavningen ”explication”. Jag försvenskar uttrycket i min uppsats, och stavar det
”explikation”. Jag försvenskar även de senare förekommande begreppen ”explicandum” och ”explicatum” enligt
samma logik.
2
Erich Reck: ”Carnapian Explication: A Case Study and Critique”. I: Pierre Wagner (red.): Carnap’s Ideal of
Explication and Naturalism. Palgrave Macmillan, New York, 2012.
3
Peter Frederick Strawson: ”Carnap’s Views on Constructed Systems versus Natural Languages in Analytic
Philosophy”. I: Paul Arthur Schlipp (red.): The philosophy of Rudolf Carnap. Open Court, LaSalle, 1963.
4
Rudolf Carnap: ”P. F. Strawson on Linguistic Naturalism”. I: Paul Arthur Schlipp (red.): The philosophy of
Rudolf Carnap. Open Court, LaSalle, 1963. Hädanefter förkortas artikelns titel till ”Strawson on Linguistic
Naturalism”.

4

går igenom då han själv försvarar det mot Strawsons kritik, och jag fäster särskild
uppmärksamhet vid vissa besynnerliga drag begreppet enligt mig får som ett resultat av svaret
till Strawson. Jag intresserar mig speciellt för hur förunderligt svårt Carnap gör det att kritisera
eller överhuvudtaget få ett stadigt grepp om explikationsbegreppet och hans egen
metodologiska linje. Därtill diskuterar jag hur Reck berör vissa aspekter av Carnaps begrepp
som enligt mig gör det mer sårbart för en del av Strawsons kritik som jag till en början försvarar
Carnap mot.

2. Vad är explikation?
Referat av Carnaps introduktion av explikationsbegreppet
I Logical Foundations of Probability5 introducerar och definierar Carnap den procedur han
kallar explikation som ett förberedande arbete för sitt huvudsakliga projekt. Boken handlar
alltså inte huvudsakligen om explikation, och det är därför naturligt att kapitlet om explikation
är rätt kortfattat och inte innehåller mycket diskussion om begreppets eller procedurens
ställningstaganden om anspråk. Kapitlet inleds med en mycket enkel förklaring av vad
explikation är och definitionerna av de mest centrala termerna för att beskriva proceduren:
The task of explication consists in transforming a given more or less inexact concept into
an exact one or, rather, in replacing the first by the second. We call the given concept (or
the term used for it) the explicandum, and the exact concept proposed to take the place of
the first (or the term proposed for it) the explicatum.6

Vad explikation är går alltså att summera och beskriva mycket enkelt – att byta ut ett otydligt
begrepp mot ett tydligare begrepp. Dock finns det mer detaljer än så, och exakt vad en ökad
grad av tydlighet, exakthet eller precision innebär för ett filosofiskt arbete är kanske inte heller
alltid helt klart.
Ett viktigt drag hos Carnaps explikation är att resultatet av den – det explikatum man skapar –
inte kan vara rätt eller fel, utan endast mer eller mindre tillfredsställande eller lyckat än ett
annat. Det finns däremot nog kriterier mot vilka man kan bedöma sitt explikatum för att reda
ut hur tillfredsställande det är. Carnap stipulerar fyra kriterier för ett explikatum: likhet med
explikandumet, exakthet, fruktbarhet samt enkelhet.7 Att explikationer inte kan bedömas som
rätt eller fel förklarar Carnap med att frågan eller problemet i sig inte kan beskrivas i alldeles
exakta termer, eftersom det ju inte skulle finnas behov för någon explikation om de begrepp vi
5

Hädanefter förkortas titeln till “Probability”.
Carnap: Probability, s. 3. Kursiveringarna och fetstilen finns i originalkällan.
7
Ibid., s. 5. Min egen översättning av Carnaps formulering som lyder ”(1) similarity to the explicandum, (2)
exactness, (3) fruitfulness, (4) simplicity.”
6

5

arbetar med redan är fullständigt klara.8 Huruvida det verkligen stämmer att det är en följd av
problemställningens nödvändiga otydlighet att explikationer inte kan bedömas som rätt eller
fel går att diskutera, liksom det också skulle gå att kräva ytterligare förklaringar på vad den här
nödvändiga otydligheten egentligen innebär. Om Carnaps resonemang vid den här punkten
verkar otillfredsställande kan man förstås också förstå den här till explikationen hörande
egenskapen som en definitionsmässig aspekt av explikationsbegreppet som inte kräver desto
mer beläggande än att explikationer enligt den definition som slås fast i introduktionen av
begreppet helt enkelt inte bör bedömas i absoluta termer av rätt eller fel. Den förståelsen är
kanske inte helt i enlighet med vad Carnap själv skriver, men torde vara oproblematisk med
tanke på hur Carnaps diskussion och resonemang byggs vidare.
Det som explikationen resulterar i är alltså varken rätt eller fel, men kan nog bedömas vara mer
eller mindre fruktbart och användbart. En viktig del av proceduren är att det som explikationen
resulterar i – explikatumet – ersätter det tidigare, otydliga begreppet, explikandumet. Carnap
förklarar och exemplifierar det här med det tidigare vardagliga begreppet ”fisk” och skapandet
av den zoologiska termen ”fisk”.9 De flesta vet om att valar och sälar inte klassificeras som
fiskar trots att de är djur som lever i vattnet och de till utseendet påminner om fiskar. Carnap
påpekar att många djur som idag inte faller under den zoologiska benämningen fisk, bland
annat just sälar och valar, trots allt kallades fiskar förr. Här är proceduren av att ett explikatum
ersätter ett explikandum inte helt uppenbar eftersom vi använder samma ord för både det
tidigare och det nya begreppet, men det utgör ändå ett exempel på explikation där ett gammalt,
ospecifikt begrepp bytts ut mot ett nyare, fruktbarare begrepp. Att ett begrepp faktiskt blivit
ersatt av ett nytt syns i att till och med småbarn ofta är duktiga på att påpeka att valar faktiskt
inte är fiskar trots att de till synes liknar och uppför sig som fiskar. Dock ska man inte heller ta
det alltför bokstavligt att det nya begreppet ”fisk”, som har specifikare kriterier än det gamla
”djur som lever i vattnet”, har ersatt det gamla begreppet i allt språkbruk. Carnap nämner att
valar på tyska kallas ”Walfische”10, dvs. bokstavligen ”valfiskar”. I det här ordet, ”Walfisch”,
lever det gamla fiskbegreppet kvar oförändrat trots att man i allmänhet använder sig av det nya
begreppet enligt vilket valar inte är fiskar.

8

Carnap: Probability, ss. 3–4.
Ibid., s. 6.
10
Ibid., s. 6. Dock anses ”Walfisch” åtminstone numera vara en folklig variant av det egentliga uttrycket ”Wal”
– jfr. svenska ”valfisk” och ”val”. (Duden: https://www.duden.de/rechtschreibung/Walfisch Hämtat 12.5.2020.)
Man kunde alltså argumentera att det nya begreppet för fisk även i tyskan faktiskt har trängt ut det gamla eftersom
”-fisch” fallit bort, åtminstone i formellt språk. Däremot vet jag inte hurdan situationen var kring de här uttrycken
runt mitten av 1900-talet då Carnap skrev boken.
9

6

Sist och slutligen är det också viktigt att förtydliga ens explikandum innan man kan ersätta det
med ett explikatum. Det här steget kan väcka en del frågor eftersom det kan verka som om man
genom att förtydliga sitt explikandum faktiskt gör uppgiften och löser problemet som
explikationen skulle lösa snarare än att bara förbereda explikationen. Samtidigt låter det som
ett alldeles naturligt krav att det begrepp man arbetar med måste vara så tydligt som möjligt för
att göra ett lyckat resultat mer sannolikt, och att man helt enkelt måste göra det tydligt vad det
är man talar om då man gör utsagor som en del av ett filosofiskt projekt. Carnap exemplifierar
det här med ord som ”salt” och ”sann” som kan bli förstådda på olika sätt.11 ”Salt” kan förstås
som en viss typ av kemisk förening som beskriver många olika ämnen, exempelvis
kopparsulfat, natriumklorid och natriumglutamat, eller annars kan ”salt” bli förstått som det
specifika

saltet

natriumklorid

som

man

vanligen

åsyftar

med

ordet

”salt”

i

hushållssammanhang. ”Sann” kan också betyda olika saker exempelvis i meningar som ”en
sann vän” och ”ett sant påstående”. Så som man bör specificera vilken typ av salt eller sanning
man avser om det av någon anledning inte är tillräckligt klart av sammanhanget om man tänker
göra utsagor om salt eller sanning, måste man också specificera i vilken av eventuella olika
meningar man avser sitt explikandum som man avser explikera och ersätta med ett explikatum.
Carnap påpekar skilt att den här förklaringen inte ännu är en explikation, utan att den här
förklaringen helt enkelt gör det lättare att förstå ”vad som ska inkluderas och vad som ska
exkluderas”12 i det begrepp som behandlas samt att det endast är en del av att formulera
problemet snarare än lösa det.13

Begreppets bakgrund
En viktig aspekt i förståelsen av explikationsbegreppet är någonting som Carnap inte direkt
nämner i sin introduktion av begreppet i Probability. Explikation som filosofisk metod handlar
om att byta ut begrepp, inte att modifiera gamla begrepp eller att bara införa nya vid sidan om
de gamla begreppen. Den viktiga skillnaden här är mellan en mer traditionell analys av begrepp
och den metod Carnap förespråkar i stället. Idén med en filosofisk behandling av ett begrepp
är enligt Carnaps metod inte att undersöka hur språket används för att med hjälp av insikter på
den fronten kunna använda språket tydligare och att lösa filosofiska bryderier. Insikterna om
hur språket används ska inte heller ses som målet, eller som någonting med ett egenvärde.
Carnap menar i stället att filosofen ska ringa in begreppet som vållat problem och bryderier för
11

Carnap: Probability, ss. 4–5.
Ibid., s. 5. Min egen översättning. Carnap skriver: ”By explanations of this kind the reader may obtain step by
step a clearer picture of what is intended to be included and what is intended to be excluded”.
13
Ibid., s. 4.
12

7

att identifiera var oklarheten ligger, och att steget därefter är att helt enkelt sluta använda
begreppet som identifierats som problematiskt – åtminstone med avseende på de sammanhang
där begreppet konstaterats vara problematiskt – och i stället använda ett nytt, tydligare och mer
fruktbart begrepp. Den här skillnaden går även att beskriva som en skillnad i var tydligheten
och systematiken i begreppen och språkbruket som helhet träder in. Martin Gustafsson
beskriver den här skillnaden i ”Quine’s Conception of Explication – and Why It Isn’t
Carnap’s”.14 Enligt honom betraktar den traditionella filosofen förhållandet mellan vardagligt
språk och logisk struktur som sådan att strukturen är dold någonstans bakom det oorganiserade
och otydliga språkbruket, och att den i och med det filosofiska arbetet ska upptäckas och
avslöjas, medan Carnaps syn på det här förhållandet är fundamentalt annorlunda. Carnap anser
inte att det finns någon dold struktur bakom det vardagliga språkbruket som skulle gå att
upptäcka, utan enligt Carnap ska det filosofiska arbetet snarare förse språket med en logisk
struktur utifrån.15 Även Reck nämner avståndstagandet till en traditionell analys som en viktig
aspekt av explikationen. Han påpekar att syftet med explikationen inte är att avslöja någon
mening eller aspekt av ett begrepp som funnits från tidigare och att Carnap avfärdar alla
platonska idéer om att begrepp har något slags självständig existens och meningar som man
kan komma till insikt om.16
En intressant aspekt av Carnaps beskrivning av explikation med tanke på den här bakgrunden
till begreppet och kontrasten mellan explikation och traditionell begreppsanalys är att det finns
en likhet mellan Carnaps förtydligande av explikandumet och den traditionella begreppsanalys
som filosofer ofta bedriver. Carnap exemplifierar förtydligandet av ett explikandum genom att
visa hur man kan använda ordet ”sann” på olika sätt. I exemplet är skillnaderna förstås ganska
grovhuggna och uppenbara, och förtydligandet enkelt. Det är ganska osannolikt att någon
skulle missta sig och tro att man menar ”sann” så som det används i satslogik om man kallar
någon en sann vän eller klandrar ett samhälle för att inte ha uppnått sann yttrandefrihet. För ett
pedagogiskt exempel är det kanske helt på sin plats med ett ganska enkelt och grovhugget
förtydligande. Däremot kan man tänka sig att skillnaderna i användningen av ett begrepp kan
bli mycket mer fina och subtila i andra fall, kanske särskilt i filosofiska diskussioner med
trassliga begrepp som ”god”, ”verklig”, ”slutledning”, ”kunskap”, ”mänsklig”, ”tro” och så
vidare, och varför inte också Carnaps ”sann”. Om man tänker utföra en explikation av något
14

Martin Gustafsson: ”Quine’s Conception of Explication – and Why It Isn’t Carnap’s”. I: Gilbert Harman &
Ernest Lepore (red.): A Companion to W. V. Quine”. John Wiley & Sons, Inc., Chichester, 2014.
15
Ibid., s. 512.
16
Reck: ”Carnapian Explication”, s. 98.

8

av de här begreppen är man tvungen att gå ganska långt i sitt förtydligande av vilka
användningar av begreppet man vill ersätta med ett nytt, tydligare begrepp. Så länge
förtydligandet av explikandumet däremot är så trivialt enkelt som i Carnaps exempel med ”salt”
eller ”sann” verkar det ganska ointressant att överhuvudtaget diskutera eller ens nämna ett
sådant steg, och förtydligandet av explikandumet blir likt att säga ”Jag menar min gamla
barndomsvän Johan och inte Johan III, kung av Sverige på 1500-talet” i en situation då det
redan var bortom rimligt tvivel att alla förstod vilken Johan jag menade.
Frågan är om inte det ordentligare, mer intressanta förtydligandet börjar påminna om ett slags
mer traditionell, filosofisk begreppsanalys, där man frågar sig hur det ena eller det andra
begreppet används och vad man egentligen menar det begreppet? Uttryckt annorlunda kan man
fråga om inte man vid sidan om det egentliga projektet, explikationen, utför en ganska
traditionell och till och med utförlig analys av ett begrepp då man pekar ut vilken användning
av begreppet man vill åt mot bakgrunden av många möjliga användningar? Carnap
understryker vikten av att det man menar med ett explikandum inte får vara otydligt formulerat,
och ger ett slags (aningen vagt formulerat) minimikrav för nivån av tydlighet.17 Förvisso
stipulerar Carnap inte alls att det här inledande förtydligandet måste vara en uttömmande analys
av begrepp eller att det ens är särskilt önskvärt, men, det verkar finnas ett visst rum för fri
tolkning och smak hur tydligt man ska förtydliga och analysera sina begrepp innan man byter
ut dem mot andra så länge man åtminstone uppnår Carnaps minimikrav. Tar man förtydligandet
riktigt långt verkar analys och explikation kunna samexistera och samarbeta fredligt, så att
explikationen kommer in som ett ytterligare steg efter att man bemästrat förståelsen av hur ett
(otydligt) begrepp används. Det här är dock kanske att tänja på explikationsbegreppets gränser
en aning och att därmed ett missbruk av det utrymme som Carnap ger för tolkning och personlig
metodologisk smak. Hur som helst kan det fungera som ett slags inledande förundran i samband
med introduktionen av explikationsbegreppet, och erbjuda någonting att hålla i åtanke under
diskussionen efter att explikationsbegreppets kritiker fått ordet.

17

Carnap: Probability, s. 4.

9

3. Kritik mot explikationen
Erich Reck
Erich Reck behandlar Carnaps explikationsbegrepp i sin artikel ”Carnapian Explication: A
Case Study and Critique”18. Han introducerar begreppet nästan vördnadsfullt med att kalla det
ett av Carnaps viktigaste bidrag till filosofin, och som någonting ”intrinsikalt betydelsefullt.”19
Dock har Reck ett kritiskt syfte med sin artikel. Han säger sig vara ute efter att med Carl Gustav
Hempels förklaringsmodell för vetenskapliga förklaringar som exempelfall belysa styrkor och
svagheter i explikationen, och att hitta systemiska brister i Carnaps filosofiska metod.20
Reck börjar med att presentera utvecklingen av explikationsbegreppet under loppet av Carnaps
filosofiska arbete. Även om Carnap diskuterar liknande företeelser i sina tidigare publikationer,
identifierar Reck Carnaps Meaning and Necessity från 1947 som den första publikationen där
begreppet presenterades i så gott som färdig form. Logical Foundations of Probability är dock
det verk där explikationen får mest uppmärksamhet, då Carnap ägnar ett kapitel åt att presentera
begreppet. Reck slår fast att Carnaps ambition i båda av de här verken är att utföra explikationer
av vissa andra företeelser eller begrepp.21 Han låter en alltså förstå att explikation står för en
operation eller filosofisk aktivitet, som Carnap målmedvetet utför som en del av sin filosofiska
metod. Därtill redogör han för den logisk-matematiskt präglade teoretiska bakgrunden till
Carnaps arbete med att påpeka att bland annat Bertrand Russells och Gottlob Freges
klargöranden av det naturliga talet ”två” samt Alfred Tarskis definition av sanning enligt
Carnap är goda exempelfall av explikation. Därtill önskar Carnap, enligt Reck, att filosofin ska
ta metodologisk inspiration från naturvetenskaperna.22
Efter presentationen av explikationsbegreppets bakgrund, kommer Reck till dess innebörd med
en grundläggande redogörelse om hur explikation innebär att ett sedan tidigare existerande
begrepp (explikandum) konstateras vara oprecist och otillräckligt för vetenskapligt bruk, och
byts ut mot ett nytt begrepp (explikatum), som är definierat på ett sätt som gör det precist och
användbart för de syften man behöver det för. Reck påpekar att en väsentlig del av den här
processen att den är pragmatisk till sin natur.23 Explikationer sker alltså för något visst syfte.
18

Erich Reck: ”Carnapian Explication: A Case Study and Critique”. I: Pierre Wagner (red.): Carnap’s Ideal of
Explication and Naturalism. Palgrave Macmillan, New York, 2012. Hädanefter förkortas artikelns titel till
”Carnapian Explication”.
19
Ibid., s. 96.
20
Ibid., ss. 96–97.
21
Ibid., s. 97.
22
Ibid., s. 98.
23
Ibid., s. 99.

10

Syftena kan vara olika, men det här innebär alltså att man då man genomför en explikation står
inför en situation där man konstaterat att ett befintligt begrepp är för oprecist för att vara nyttigt
i lösningen av något problem eller utvecklandet av någon teori man befattar sig med. Lösningen
på den situationen är då att utföra en explikation, dvs. skapa ett nytt begrepp i stället för det
oprecisa och gamla begreppet, med det ursprungliga syftet i åtanke så att ens nyskapade
explikatum är användbart i det projekt man håller på med. Eftersom en explikation alltid är
knuten till ett visst syfte, kan man inte tala om en allmänt taget eller objektivt korrekt eller
inkorrekt explikation, utan endast om explikationer vilka med tanke på det syfte man gör dem
för antingen är mera eller mindre fruktbara och i jämförelse med det tidigare begreppet mera
eller mindre precist. Explikationer kan alltså vara bättre eller sämre relativt till sitt syfte, men
aldrig i någon absolut mening rätt eller fel.
Dock menar Reck senare att det inte är riktigt tydligt vad explikationens syfte är. Här uppstår
en viktig fråga om vilken nivå av syfte man talar om i samband med explikationer. Reck ställer
frågan vad syftet med explikation är, och spekulerar därefter om möjliga alternativ på följande
sätt:
On the one hand, the goal in providing an explication may be to answer a philosophical
question, and thus, to make progress with a philosophical project (cf. Frege’s response to
Kant’s claim that the arithmetic is synthetic a priori). On the other hand, it may be to
advance science, including its practical usefulness (by, e.g., introducing quantitative ways
of measuring temperature).24

Om en explikation förenklat innebär att man ersätter ett otydligt begrepp med ett tydligare och
för något syfte fruktbarare begrepp, kan frågan om syfte ställas på två nivåer. Man kan å ena
sidan fråga för vilket lokalt syfte det specifika nyskapade begreppet har skapats, dvs. i vilken
diskussion det nya begreppet behövs och varför. Dock kan man också fråga om syftet med
explikationen på en högre nivå av generalitet, nämligen för vilket mål fenomenet explikation
är till nytta, och varför det överlag skulle vara önskvärt att skapa noggrannare begrepp. Den
här indelningen i syften på högre och lägre nivå kan verka lite tjatig eller trivial, men den tjänar
ett syfte i att belysa hur Reck behandlar begreppet explikation i sin diskussion. Det tycks
nämligen finnas en tanke i Recks artikel om att Carnap föreslår explikationen som ett enda
verktyg som är lösningen på alla, eller åtminstone väldigt många, filosofiska bryderier. Då, när
Reck diskuterar explikationens syfte, blir det en diskussion om syftet på den högre nivån av
generalitet och inte på den lokala nivån där man frågar vilket syfte just detta explikatum här
tjänar. Reck är uppmärksam på den här nivåskillnaden och lyfter också fram syftet av just en
24

Reck: ”Carnapian Explication”, s. 101. Kursiveringen är Recks.

11

specifik explikation som ett möjligt diskussionsämne,25 men den mer fundamentala kritiken
Reck riktar mot explikationsbegreppet har att göra med dess syfte på den allmännare nivån.
Då Reck till exempel ställer preliminära kritiska frågor kring Carnap och explikation som de
här: ”Carnap was rightly impressed by early success in mathematical logic [...]; but do the tools
of modern logic constitute a ’magic bullet’ approach, an approach that is always applicable and
most fruitful?”26 och “But even then one may ask: is it clear that philosophical, scientific and
practical usefulness always benefit from the same tools?”27, behandlar han explikation som ett
verktyg eller en metod som på samma sätt ska appliceras på ett helt ämnesområde eller en hel
vetenskap på en gång. Att Reck tolkar begreppet som ett sådant, enligt Carnap generellt
applicerbart och fruktbart verktyg blir även tydligare senare då han påpekar att hans
exempelfall ska låta honom utreda ”explikationens allmänna lämplighet”28, och ett av hans
konstateranden i en senare del av artikeln är att explikationen tydligt är ett förslag på en
filosofisk metod.29 Den här tolkningen av explikationsbegreppet gör det svårare att hantera den
viktiga kopplingen mellan explikatum och syfte. Om man talar om explikationer som en
filosofisk metod eller doktrin blir syftet som ett specifikt explikatum ska tjäna väldigt allmänt,
och det blir en mycket abstrakt fråga att bedöma huruvida ett explikatum tjänar sitt syfte eller
inte. Med tanke på det här är det förståeligt att Reck lyfter fram det som en möjlig kritikpunkt
mot explikation att dess syfte är otydligt. Det är knappast heller fel att kalla explikationen ett
verktyg och se det som någonting centralt i Carnaps filosofiska metodologi, men det som
Carnap själv har skrivit om explikationsbegreppet ger enligt min mening inte en bild av att
Carnap avser explikationen som ett verktyg som ska tillämpas så schablonmässigt och i samma
form på många olika filosofiska problem som Reck framställer saken. Jag kommer senare att
förklara mer om varför jag är oenig med Recks tanke om att Carnap avser att föreslå explikation
som ett verktyg som i en form ska lösa många filosofiska frågor, samt diskutera vissa frågor
som uppstår kring explikationens eventuella allmänna syfte.
Hur som helst fortsätter Reck sin behandling av begreppet explikation med hjälp av ett
omfattande exempel. Han har som avsikt att undersöka hur kritik av en viss förklaringsmodell
utvecklad av Carl Gustav Hempel och Paul Oppenheim kan tolkas som kritik mot
25

Reck: ”Carnapian Explication”, bl.a. s. 108.
Ibid., ss. 100–101.
27
Ibid., s. 101.
28
Ibid., s. 103. Reck skriver ”This will allow me to pursue the issue of explication’s general appropriateness
further.”
29
Ibid., ss. 109–110. ”The answer to the latter question is, pretty clearly, that it [the purpose of explication as a
general methodology] is a proposal for how to proceed in philosophy (a new, radical one).”
26

12

explikationsbegreppet i den utsträckning som Hempels modell är ett exempel på explikation i
bruk.30 Förklaringsmodellen i fråga kallas ”Covering Law model”.31 Varken Carnap eller
Hempel har uttryckligen sagt att CL-modellen ska ses som ett representativt exempel av
Carnaps explikationsbegrepp, men Reck menar med stöd av argument angående kontakten de
involverade parterna hade med varandra samt hur modellen har beskrivits i efterhand att det är
rimligt att betrakta CL-modellen som en representant av explikation i bruk ute på fältet. 32 Det
är en möjlig fråga i sig huruvida det här är ett bra argument för att direkt översätta kritiken av
CL-modellen till en kritik av Carnaps explikationsbegrepp. Det är däremot inte för tillfället en
viktig fråga, och jag antar helt enkelt nu att Hempels och Oppenheims arbete oproblematiskt
kan ses som en representant för Carnaps explikationsbegrepp.
Reck konstaterar att CL-modellen ganska snabbt började få kritik i form av motexempel som
ansågs felbevisa CL-modellen. Han konstaterar mycket riktigt att man, om förklaringsmodellen
ska ses som ett exempel på explikation, strikt taget inte kan felbevisa den eftersom en
explikation inte kan vara objektivt rätt eller fel, utan endast mer eller mindre lyckad eller
användbar.33 Däremot visade kritiken också på att Hempel och Oppenheim hade begått vissa
misstag i hur de valde och behandlade de exempel de använde för att grundlägga sin
undersökning av vetenskapliga förklaringar. Det här, påpekar Reck, översätts till brister i
explikationens första steg, det vill säga förtydligandet av explikandumet.34 Den här kritiken är
rimlig – om utvecklandet av CL-modellen är ett exempel av en explikation och det
förberedande arbetet med att ordentligt identifiera och peka ut begreppet som behöver ersättas
har gjorts bristfälligt, har man inte lyckats förtydliga explikandumet tillräckligt väl. Reck
påpekar i anslutning till det här att Hempel och Oppenheim faktiskt följt Carnaps instruktioner
om hur långt explikandumet behöver förtydligas då de utförde sin explikation som sedan visade
sig vara bristfällig.35 Det här utgör då uppenbarligen en kritikpunkt mot Carnaps ursprungliga
introduktion av explikationsbegreppet – Reck och Oppenheim följde hans instruktioner om
förtydligandet av explikandumet, men råkade ändå i trångmål med sin explikation eftersom de
inte var tillräckligt noggranna i sin behandling av explikandumet. Om man godtar Recks
behandling av CL-modellen som ett representativt exempel av Carnaps explikationsbegrepp

30

Reck: ”Carnapian Explication”, s. 97.
Ibid., s. 102. Jag lånar för behändighetens skull härefter Recks förkortning för förklaringsmodellen (”CL
model”) och kallar den ”CL-modellen”.
32
Ibid., ss. 102–103.
33
Ibid., s. 103.
34
Ibid., s. 104.
35
Ibid.
31

13

måste man vid den här punkten obönhörligen ge rätt åt en av Recks stora kritikpunkter mot
explikationsbegreppet, nämligen att Carnap ägnar för lite uppmärksamhet åt förtydligandet av
explikandumet.
Michael Scriven kommer enligt Reck också med en liknande och sträng kritik om att
otillräcklig uppmärksamhet har riktats gentemot explikandumet (som Reck provisoriskt kallar
”explanatoriness”) i CL-modellens fall. Den här bristfälliga uppmärksamheten har enligt
Scrivens kritik så som Reck framställer den lett till att så gott som alla misslyckats i att förstå
detta ”explanatoriness”, vilket är det begrepp som hela det filosofiska projektet kretsar kring.36
Scrivens förespråkar i stället en behandling av vetenskapligt förklarande där exempel och strikt
informella medel får huvudrollen. Reck nämner aldrig huruvida Scriven kallade sina
förbättringsförslag till CL-modellen varianter av eller vidareutvecklingar av Carnaps
explikationsbegrepp, och det är inte alldeles klart om Reck avser Scrivens lösning som en
motvikt till explikationen eller som en variant av den, men betoningen av exempel och
informella medel i samband med en kritik om otillräckligt förtydligande av explikandumet
påminner om en viss observation som gjordes tidigare. Det finns en viss likhet mellan
explikationens förberedande steg, förtydligandet av explikandumet, och den traditionella typ
av filosofisk begreppsanalys som Carnaps explikation anses stå i kontrast mot. Ju mer
uppmärksamhet man riktar mot ett utförligt förtydligande av explikandumet desto närmare
kommer man en situation där explikationen blir ett slags ytterligare steg efter en traditionell,
filosofisk begreppsanalys snarare än ett kontrasterande filosofiskt arbetsredskap. Det här leder
till en insikt om explikationsbegreppet: Det verkar vara så, att mera uppmärksamhet måste
riktas mot förtydligandet av explikandumet än Carnap ursprungligen ansåg. Om den här
förbättringen görs, verkar dock konsekvensen bli att explikationen i mindre grad är ett
självständigt verktyg och mer börjar framstå som ett ytterligare steg man kan ta i ett filosofiskt
arbete efter att man utfört sin sedvanliga, exempeldrivna analys. Den eventuella möjligheten
av att kombinera dessa två tillvägagångssätt är någonting som Reck också nämner som ett
försvar mot kritiken han själv riktar mot explikationen.37
Reck lyfter också fram en annan vinkel av kritik mot Hempels och Oppenheims arbete, och
redogör för en kritikpunkt av Wesley Salmon. Salmon menar, enligt Reck, att Hempel och
Oppenheim hade en överdriven tilltro till ”formell, deduktiv logik” i sitt arbete på CLmodellen, och av den här orsaken förbisåg metoder och begrepp som skulle ha varit nödvändiga
36
37

Reck: ”Carnapian Explication”, ss. 105–106.
Ibid., s. 107.

14

för att skapa en välfungerande modell.38 Förbättringsförslag till CL-modellen består då av att
introducera vissa mindre formella och mer kontextberoende element i explikationen av
begreppet vetenskaplig förklaring. Reck ser ett problem i de här förbättringsförslagen i och
med att de enligt honom bryter mot den ursprungliga, Carnapianska andan eftersom de rör sig
längre bort från en strikt formell behandling av problemet. Reck påpekar att Salmons
förbättringsförslag leder till att explikationsbegreppet kan bli förstått antingen på snävare eller
mer tillåtande sätt, där det senare alltså innebär att vissa informella element nog kan tolereras.39
Det verkar däremot som om Reck själv inte låter sig bli alldeles övertygad av en pluralistisk
tolkning av Carnaps explikationsbegrepp, utan att han snarare ser införandet av informella
element i en explikation som ett avståndstagande från Carnaps linje. Vid den här punkten är
det intressant att se på Carnaps presentation av explikationsbegreppet i Probability och
konstatera att han faktiskt inte i det kapitlet någonstans säger någonting om att det skulle vara
nödvändigt att utföra explikationer enbart med hjälp av strikt formella medel – vad den
egentligen ganska vaga termen ”strikt formella medel” än betyder i det här sammanhanget.
Förstås behandlar Reck Carnap utgående från ett bredare material än endast Carnaps
presentation av explikationsbegreppet, och det kan med tanke på Carnaps filosofiska
metodologi överlag vara mycket väl berättigat att anta att Carnap skulle se misstänksamt på
informella medel i explikationer. Det resonemang och den kritik som Reck redogör för blir i
sammanfattad form ungefär följande: Hempels och Oppenheims CL-modell är bristfällig
eftersom de endast använde strikt formella medel och glömde bort viktiga informella
betänkligheter. Deras arbete med CL-modellen var en Carnapiansk explikation, och eftersom
Carnap i allmänhet favoriserar formella, deduktiva metoder, är Hempels och Oppenheims
formella, deduktiva arbetssätt just sådant som Carnap vill att det ska vara då man utför en
explikation á la Carnap. Med andra ord är en explikation, om den utförs i den anda som är
typisk för Carnaps filosoferande i allmänhet (till skillnad från de speciella spelregler han gör
upp i samband med sin presentation av explikationsbegreppet) i sig bristfällig, eftersom den
bygger på en överdriven tilltro till formella, deduktiva metoder. Här är då en sådan ”blind
punkt” i Carnaps metodologi som Reck i sin inledning säger sig söka efter.40
Däremot, om man vill klyva hårstrån och endast se på det som Carnap explicit säger i sitt
kapitel uttryckligen ägnat åt att presentera explikationsbegreppet, ges inga absoluta bud

38

Reck: ”Carnapian Explication”, s. 104.
Ibid.
40
Ibid., s. 97
39

15

angående formalitet kontra informalitet. I Carnaps svar på Strawsons kritik som jag diskuterar
i avsnitt 3 framkommer dessutom att Carnap faktiskt har en synnerligen tolerant och pluralistisk
syn på hur explikationer kan utföras, vilket stämmer väl överens med den princip av tolerans i
filosofisk metodologi som i allmänhet förknippas med Carnap. Den här delen av Recks kritik
mot explikationsbegreppet är med andra ord mycket intressant att diskutera. Det verkar finnas
en spänning mellan det som Carnap uttryckligen stipulerar angående explikationsbegreppet och
den anda som Carnap i allmänhet filosoferar i. Det må finnas orsak att tro att Carnap själv
skulle föredra och på grund av sin egen preferens också rekommendera en strikt formell linje i
explikationer, samtidigt som de regler han fullständigt explicit ger för explikationer tillåter
flera olika tillvägagångssätt, och han uttryckligen välkomnar ungefär vilken metod som helst i
sitt svar till Strawson. i Carnaps bruk.

Peter Frederick Strawson
Strawson kommer med rätt hård kritik av det han uppfattar som Carnaps filosofiska metod i
”Carnap’s Views on Constructed Systems versus Natural Languages in Analytic
Philosophy”41. Kritiken får sin början i en skildring och diskussion av Carnaps
explikationsbegrepp, så som det blir introducerat i Probability. Strawsons skildring av
explikationsbegreppet är mycket intimt sammankopplat med två distinktioner, en som har att
göra med filosofisk metod och en med typer av språk. Dessa distinktioner är å ena sidan
distinktionen mellan en konstruktionistisk och en naturalistisk metod, och å andra sidan
distinktionen mellan naturligt eller icke-vetenskapligt eller vardagligt språk och vetenskapligt
språk. Vad de här termerna betyder i Strawsons respektive Carnaps bruk är en viktig fråga både
för diskussionen mellan Strawson och Carnap och för mina kommentarer på deras diskussion,
och kommer att vara ett av mina diskussionsämnen.
Ett drag i Strawsons text som orsakar en viss oklarhet är att han verkar använda ordet
”clarification”, dvs. ungefär ”klarläggande” eller ”klargörande” synonymt med det
engelskspråkiga ”explication”, vilket är det specifika begrepp som tillskrivs Carnap. Carnap
uppmärksammar den här oklarheten i det svar han skrivit till Strawson.42 Därtill talar Strawson
om ”philosophical clarification”, och kommenterar på vad han anser vara mer och mindre
ändamålsenliga syner på vad det ska innebära. Det är inte alldeles klart hur relationen mellan

41

Peter Frederick Strawson: ”Carnap’s Views on Constructed Systems versus Natural Languages in Analytic
Philosophy”. I: Paul Arthur Schlipp (red.): The philosophy of Rudolf Carnap. Open Court, LaSalle, 1963.
Artikelns titel förkortas hädanefter ”Carnap’s Views”.
42
Carnap: ”Strawson on Linguistic Naturalism”, ss. 933–934.

16

termerna ”explication”, ”clarification” och ”philosophical clarification” ska tolkas i Strawsons
bruk, och därför inte heller fullständigt klart till vilken grad Strawson vill rikta sin kritik mot
Carnaps specifika explikationsbegrepp och till vilken grad han vill rikta den mot Carnaps
filosofiska arbete överlag. Mitt huvudsakliga föremål för intresse i den här uppsatsen är det
specifika begreppet explikation och inte Carnaps filosofiska arbete överlag, men även om man
kunde mena att Strawson främst talar om Carnaps filosofi i allmänhet snarare än det specifika
begreppet har det lyckats provocera fram ett svar av Carnap som är mycket intressant och
belysande med tanke på att tolka begreppet explikation. Därför är det motiverat att diskutera
Strawsons kritik i sin helhet, och läsa den tillsammans med Carnaps klargörande svar på
kritiken. Den här mindre tvetydigheten hos Strawson pekar också på en fråga som både går att
ställa Carnap i det nu behandlade fallet och att i största allmänhet ställa då vilken filosof som
helst behandlas i en metodologisk diskussion, nämligen huruvida det som en filosof
uttryckligen säger sig ha för avsikt eller stipulerar som andan eller regelverket för sin metod
faktiskt alltid stämmer överens med det som filosofen i fråga sedan gör i sitt arbete.
I den dikotomi av filosofiska klarläggningsmetoder som Strawson gör går den ena metoden ut
på att bygga och skapa nya begreppsliga system, ofta med formell logik som verktyg. I dessa
system, som uttryckligen och med emfas är konstgjorda, tillägger man innehåll genom precisa
definitioner och härledningar ur axiom.43 Den här metoden kallas i utbytet mellan Carnap och
Strawson en konstruktionistisk metod. Den andra, kontrasterande klarläggningsmetoden som
Strawson jämför med den konstruktionistiska metoden går ut på att studera den komplicerade
systematik enligt vilken språk fungerar i vardaglig användning. Denna metod kallar Carnap
den naturalistiska metoden, och jag använder också den benämningen i diskussionen här. Den
här indelningen i en naturalistisk och konstruktionistisk metod följer egentligen exakt samma
definitioner och linjedragningar som den tidigare indelningen av filosofi i en traditionell
begreppsanalys med målet att upptäcka hur språket fungerar och hitta logiken i det (som Carnap
tar avstånd ifrån), och det annorlunda projektet av att skapa en logik och applicera den på
språket ”utifrån”.
Den andra dikotomin är mer svårfångad. Det är helt klart att både Carnap och Strawson gör en
dikotomi mellan två typer av språk, men terminologin som används för de olika typerna av
språk är inkonsekvent, liksom också den grad till vilken man baserat på vad Carnap säger
verkligen kan uppfatta en skarp dikotomi. Denna dikotomi är den mellan ”formellt” eller

43

Strawson: ”Carnap’s Views”, s. 503.

17

”artificiellt språk” och ”naturligt språk”. ”Naturligt språk” är ett möjligt val av term mellan
alternativ som ”icke-vetenskapligt språk”, ”vardagsspråk”, ”vanligt språkbruk” o.dyl. Exakt
vad de här termerna betecknar kommer att visa sig mer och mer otydligt under loppet av min
diskussion i takt med att det blir klart att en oklar användning av de här termerna faktiskt är ett
av de mest grundläggande problemen jag ser i utbytet mellan Carnap och Strawson. Termen
”formellt språk” har i Strawsons och Carnaps utbyte en betydelse som utgår ifrån Carnaps
explikationsbegrepp,44 men inledningsvis kunde man sammanfatta det som att formellt språk
är lika med språk som är tillräckligt exakt till sina definitioner och regelverk för att vara
användbart och fruktbart i att uttrycka vetenskapliga regelbundenheter och lagar. ”Naturligt
språk” agerar här som en kontrast till vetenskapligt språk, och kan inledningsvis sägas beteckna
sådant språk och sådana sätt att används språk som är typiskt för människor i sina vardagliga
liv, utan någon speciell uppmärksamhet riktad mot exakthet även om ett uttryck i naturligt
språk kan vara mycket exakt.
Strawsons diskussion börjar i dikotomin mellan de två kontrasterande filosofiska
klarläggningsmetoderna. Han påpekar att diskussionen om fruktbarheten av den ena metoden
jämfört med den andra blir ointressant och får en trivial lösning om man utgår från en viss syn
på vad klarläggning av begrepp innebär, och den här synen tillskriver han Carnap med
hänvisning till Carnaps introduktion av explikationsbegreppet i Probability.45 Med hänvisning
till Probability förklarar Strawson explikation som en process där man byter ut ett tidigare,
ovetenskapligt begrepp mot ett nytt begrepp som är precist och användbart för vetenskapliga
syften.46 En viktig detalj här är Carnaps formulering av kriteriet för exakthet. Som Carnaps
kriterium för exakthet förklarar Strawson att begreppet bör kunna placeras in i ett ”väl
sammanlänkat system av vetenskapliga begrepp”.47 Ur den skildring som Strawson ger av
Carnaps explikationsbegrepp som det introduceras i Probability drar Strawson en mängd
slutsatser. En slutsats är att Carnap strikt taget menar att filosofiskt klarläggande är att placera
ett begrepp i ett formellt system (termen ”formellt system” är något som Strawson inte förklarar
desto mer). Det är vid denna punkt i presentationen av Carnaps explikationsbegrepp som
Strawson introducerar den mycket skarpa skillnaden mellan å ena sidan formellt och å andra
sidan naturligt språk, och därmed också en skarp skillnad i vad man kan göra med de respektive
språken. Strawsons inställning till den här frågan illustreras bäst med ett citat:
44

”Vetenskapligt språk” betyder alltså i Carnaps bruk sådant språk som är resultatet av en explikation.
Strawson: ”Carnap’s Views”, ss. 503-504.
46
Ibid., s. 504.
47
Ibid. ”’in a well-connected system of scientific concepts’”. Strawson citerar Carnap.
45

18

For however much or little the constructionist technique is the right means of getting an
idea into shape for use in the formal or empirical sciences, it seems prima facie evident
that to offer formal explanations of key terms of scientific theories to one who seeks
philosophical illumination of essential concepts of non-scientific discourse, is to do
something utterly irrelevant – is a sheer misunderstanding, like offering a text-book on
physiology to someone who says (with a sigh) that he wished he understood the workings
of the human heart.48

Det här citatet illustrerar en tanke som finns i bakgrunden då Strawson diskuterar Carnap,
nämligen att formellt språk och formella begrepp i regel har vissa egenskaper som är i stark
kontrast till egenskaper som naturligt språk med sina egna begrepp har, och som gör att formellt
språk är användbart bara inom vissa avgränsade ämnesområden. Strawson går rätt långt i att
skilja på formellt och naturligt språk genom att säga att det verkar vara en självklar sak att det
helt enkelt inte är möjligt att byta ut naturligt språk mot formellt språk i de flesta fall.49
De här utsagorna av Strawson utgör en mycket sträng kritik av Carnap ifall man antar att
Carnap menar att hans explikationsbegrepp ska vara applicerbart också utanför de specifika
ämnesområdena som Strawson anser vetenskapligt språk vara lämpligt för. Det är nämligen en
viktig del av Carnaps explikationsbegrepp att det nya, precisa och vetenskapliga begreppet
ersätter det gamla, oprecisa och ovetenskapliga begreppet. Det här leder alltså till en situation
där man antingen är tvungen att anta att Carnap inte gör några anspråk på att hans
explikationsbegrepp är relevant utanför vissa specifika och avgränsade områden (man torde
kunna anta att naturvetenskaper eller rent logisk-matematiska vetenskaper åsyftas), eller måste
tolka Strawson som att han mycket hårt kritiserar Carnap och förvisar hans explikationsbegrepp
till att endast hålla sig inom logisk-matematiska domäner.
Strawson verkar överlag hysa en viss fientlighet mot tanken att det skulle finnas gemensam
mark mellan representanter av olika grenar av vetenskaplig verksamhet. Medan han bygger
upp det tidigare citerade argumentet mot att använda formellt språk för filosofiska ändamål ger
han följande kommentar:
I am not competent to discuss the extent to which theoretical scientists, in framing new
concepts or refurbishing old ones, either examine minutely the behaviour of words in
ordinary language or construct axiom systems. It seems to me extremely improbable that
they do much of the first; and I suspect (but may be quite wrong) that logicians exaggerate
the extent to which they do, or ought to do, the second.50

48

Strawson: ”Carnap’s Views”, ss. 504–505.
Ibid., s. 505.
50
Ibid., s. 504.
49

19

Den verksamhet Strawson här menar att ”teoretiska (natur)vetenskapare” knappast håller på
med är som en perfekt beskrivning av vad Carnap anser utgöra filosofernas verksamhet. Att
antingen analysera vardagsspråk noggrant eller konstruera axiomsystem är nämligen de två
huvudsakliga metoderna av filosofiskt klarläggande som Strawson presenterar. Medan en av
hans huvudpoänger i artikeln är att formella metoder och begrepp inte är användbara i
filosoferandet konstaterar han också samma sak omvänt i den här kommentaren: Filosofiska
arbetsmetoder är inte relevanta eller användbara för logisk-matematiskt inriktade vetenskapare.
Vi får också en situation där ”konstruktionistisk metod” och ”formellt språk” är väldigt nära
bundna med varandra i och med att explikation som Carnap definierar det antas vara den
konstruktionistiska metodens sätt att arbeta med begrepp, och explikation antas ha som syfte
att införa formella begrepp i stället för tidigare, naturliga begrepp. En konstruktionistisk metod
att bedriva filosofi syftar alltså till att använda vetenskapligt språk och omvandla naturligt språk
till formellt språk, medan en naturalistisk metod opererar med det naturliga språk som också
vanligen förekommer inom den verksamhet eller det ämnesområde man filosoferar om. Den
här bilden av de två metoderna har den ganska uppenbara konsekvensen att de ser ut att vara
lämpade för helt olika verksamheter. Den konstruktionistiska metoden att bedriva filosofi
börjar närmast låta som ett verktyg för att göra begrepp tillgängliga för naturvetenskaper, vilket
leder till frågor om det överhuvudtaget är meningsfullt att bedriva filosofi med en sådan metod.
Strawson lämnar inte diskussionen vid den här punkten, utan för att göra diskussionen
intressantare än vad den kan bli utgående från den här motsättningen jämför han också en
naturalistisk och konstruktionistisk metod med varandra utgående från tanken att de olika
metoderna helt enkelt bygger på en annorlunda syn på vad förståelse eller klarläggande av ett
begrepp är. Medan den tidigare delen av Strawsons diskussion behandlar de typer av begrepp
och språkbruk som de olika metoderna använder, tar Strawson sedan ställning till metoderna
på ett mer övergripande plan. I denna diskussion kritiserar han den konstruktionistiska metoden
av att förklara begrepp med att visa hur den enligt honom faktiskt förutsätter att begreppen
först förklaras på ett naturalistiskt sätt, vilket verkar göra den efterföljande konstruktionen av
ett nytt, vetenskapligt begrepp överflödig.51 Det här problemet är en följd av den skarpa
distinktionen mellan naturligt och vetenskapligt språk. Strawson lägger nämligen upp
problemet ungefär på följande sätt: Om man konstruerar ett system av vetenskapliga begrepp
för att genomföra ett filosofiskt klarläggande av de begrepp i det naturliga språket som med sin

51

Strawson: ”Carnap’s Views”, s. 512–513.

20

otydlighet ger upphov till ett filosofiskt problem, måste man göra kopplingen mellan de
nyskapade vetenskapliga, artificiella och formella begreppen och de naturliga begreppen de är
motsvarigheter till klar. 52 Om man inte gör kopplingen mellan de naturliga begreppen som ska
klarläggas och de formella begreppen som ska klarlägga klar misslyckas man med sitt mål att
göra någonting om de naturliga begreppen klarare med sin konstruktion.53 I den här processen
gör man då, enligt Strawson, redan funktionen av de naturliga begreppen klar utan att
nödvändigtvis behöva de konstruerade motsvarigheterna till dem.54 Det här kravet på att
klargöra relationerna mellan de naturliga begreppen och de konstruerade motsvarigheterna är i
sig rimligt, och det leder kanske verkligen till vissa frågor om hur nödvändiga de konstruerade
begreppen i sig själva verkligen är. Den här kritikpunkten är också mycket intressant med tanke
på den tidigare insikten om likheten mellan en traditionell filosofisk begreppsanalys och
Carnaps förberedande steg för explikationen, förtydligandet av explikandumet. Reck påpekade
att en inbyggd brist i spelreglerna för Carnaps explikation är den för lilla uppmärksamhet som
är riktad till just det här förberedande steget, men det verkar som om Strawson i den här
situationen skulle säga att endast det förberedande steget är nödvändigt, och att själva
explikationen är överflödig!
Dock bygger de här poängerna av Strawson helt på en skarp distinktion mellan naturligt och
vetenskapligt eller formellt, artificiellt språk. Därtill finns kanske en viss bild av att den
konstruktionistiska metoden i bakgrunden, nämligen att metoden innebär att laborera med hela
den mänskliga begreppsapparaten på en gång och genomföra ett radikalt, revolutionärt projekt
där man byter ut alla uttryck mot nya, med nöd och näppe igenkännliga, Artificiella Begrepp
som del av ett Vetenskapligt Språk, där allting är i högsta grad formaliserbart och
kvantifierbart. Det kan hända att sådana ambitioner faktiskt har funnits hos vissa filosofer, men
jag tror det kan vara ett misstag att associera de skildringar som Carnap ger av en
konstruktionistisk metod och explikation med sådana ambitioner. Det kan också vara sant att
Carnap i sitt filosofiska arbete överlag faktiskt har en sådan ambition, men då det kommer till
hans skildring av explikationsbegreppet tror jag att det främst orsakar missförstånd att alltför
mycket tänka på ambitioner att omstrukturera och beskriva hela den mänskliga kunskapen då
man försöker förstå begreppet. Som argument för de här ståndpunkterna kommer jag att
hänvisa till det svar Carnap skrev på Strawsons kritik.
52

Jag använder beskrivningarna ”vetenskapliga”, ”artificiella” och ”formella” i rad i demonstrativt syfte. De
används nämligen så gott som synonymt av Strawson.
53
Strawson: ”Carnap’s Views”, s. 512.
54
Ibid., s. 513.

21

4. Carnaps svar på kritiken mot explikationen
Carnap har skrivit ”P. F. Strawson on Linguistic Naturalism” som publicerades i samma
samlingsvolym som Strawsons kritiska artikel för att svara på kritiken som Strawson riktade
mot hans explikationsbegrepp och metodologi överlag. Trots att svaret är ett svar på specifikt
det som Strawson påstår och ifrågasätter, svarar det samtidigt på vissa kritikpunkter och
tillrättalägger vissa antaganden som Reck tar upp och utgår ifrån i sin diskussion av Carnaps
explikationsbegrepp.

Carnap och Strawson
Ett stort tema i utbytet mellan Strawson och Carnap är skillnaden mellan å ena sidan naturligt
språk och å andra sidan vetenskapligt eller artificiellt språk. Carnap möter direkt en fråga som
Strawson ställer och svarar på nekande, nämligen om en explikation där man inför ett begrepp
som tillhör ett formellt språk kan bidra till att lösa filosofiska problem. Carnap nämner att
Strawson ser det nekande svaret som självklart, medan han själv anser att svaret är jakande,
dock utan att saken skulle vara självklar.55 Det är nu motiverat att noggrant studera vad olika
påståenden om den här punkten verkligen innebär eftersom frågan är kontroversiell och en
smärtpunkt i utbytet mellan Carnap och Strawson, och terminologin dessutom inte är alldeles
klar från början. Carnaps presentation av frågan lyder så här:
Strawson then discusses the specific question, which indeed touches the central point of
the controversy, whether an explication given, not in the ordinary language, but in a
scientific, technically constructed language could possibly be useful for the solution of a
philosophical problem. He declares that the negative answer to this particular question
seems ‘evident’ to him and adds that ‘it seems to require no argument’. However, I am
firmly convinced of the affirmative answer.56

Nu pågår alltså en diskussion om huruvida vetenskapliga eller artificiella begrepp och metoder
kan vara användbara i filosofisk problemlösning, men ståndpunkterna som kommer fram i
utbytet mellan Carnap och Strawson – dels som utsagor av filosoferna själva, dels som
ståndpunkter de tillskriver varandra – är flera, med olika innebörd. Jämför följande fyra
påståenden:
1) Formella begrepp är alltid nyttiga i filosofiska frågor.
2) Formella begrepp är inte alltid nyttiga i filosofiska frågor.

55
56

Carnap: “Strawson on Linguistic Naturalism”, s. 934.
Ibid. Kursiveringen är min.

22

3) Formella begrepp är inte aldrig nyttiga i filosofiska frågor. (Eller uttryckt på
sedvanligare svenska: Det är inte så, att naturvetenskapliga begrepp aldrig är nyttiga i
filosofiska frågor.)
4) Formella begrepp är aldrig nyttiga i filosofiska frågor.
Det som Carnap i det citerade stycket konstaterar är helt enkelt att Strawson tar den tredje
satsen upp till diskussion och svarare nekande på den, och därmed landar i den fjärde satsen
som resultat. Carnap motsäger å andra sidan Strawson, och hävdar att (3) stämmer. Problem
och missförstånd uppstår om man därtill tillskriver Carnap den första satsen, vilket faktiskt
verkar vara det som Strawson antingen mer eller mindre avsiktligt gör då han karikerar idén av
vetenskapliga begrepp i filosofiskt bruk med liknelsen om att ge en lärobok i fysiologi åt någon
som sentimentalt undrar över hur människans hjärta fungerar.57 Medan det finns en oklarhet i
vad skillnaden mellan alla de termer som ska kontrastera naturligt språk egentligen är
(”(natur)vetenskapligt språk”, ”formellt språk” och ”artificiellt språk”), tar Carnap åtminstone
explicit avstånd från tanken om att formell logik och ett ”konstruerat språksystem” alltid skulle
vara meningsfullt att använda i filosofiska sammanhang.58 Dock kallar Carnap i samma stycke
en sådan metod den ”mest effektiva” metoden, vilket är retoriskt synnerligen olyckligt i fall
Carnap samtidigt vill försvara sig mot anklagelser om att blint förespråka ett formellt, logiskmatematiskt språkbruk. Dessutom uttrycker Carnap en mycket pragmatisk attityd angående
filosofisk metod genom att konstatera att verktyg bör väljas skilt för varje problemfall med
praktiska överväganden som grund.59 I ljuset av de här utsagorna av Carnap verkar det helt
enkelt inte möjligt att tolka honom som en anhängare av det första påståendet. Carnap
representerar en mycket mer moderat ståndpunkt, nämligen att formella metoder kan vara till
nytta i filosofi men att de ingalunda är det i varje fråga eller problem. Med andra ord: Carnaps
åsikt är en kombination av satserna (2) och (3). Dock är det egentligen inte underligt om utbytet
mellan Carnap och Strawson vid den här punkten ser ut som en hård motsättning mellan två
radikala ståndpunkter. Strawson är mer kategorisk och polemisk i sina formuleringar och
verkar faktiskt luta mot det fjärde påståendet, medan Carnap, trots att de ståndpunkter han
explicit knyter sig till är moderata, berömmer formella metoder på ett sätt som kan tolkas som
att de kategoriskt ges företräde över andra metoder i filosofi.

57

Strawson: ”Carnap’s Views”, ss. 504–505.
Carnap: ”Strawson on Linguistic Naturalism”, s. 936.
59
Ibid., s. 939.
58

23

En till fundamental smärtpunkt i utbytet mellan Strawson och Carnap är den uppfattade
skillnaden mellan naturligt språk och den frustrerande spretiga anhopning språkbrukstermer
som ska kontrastera det naturliga språket. Den mest grundläggande och förenklade
beskrivningen av en explikation är att man ersätter ett oprecist och ovetenskapligt begrepp med
ett precist och vetenskapligt begrepp. Det gamla begreppet representerar då ofta naturligt språk,
medan det nya begreppet som införs ofta representerar ett artificiellt, vetenskapligt språk men
också kan vara ett från förr bekant naturligt begrepp som används på ett nytt sätt. Möjligheten
av olika språktyper i explikationen uttrycks av Carnap i svaret till Strawson, och det här klargör
att Carnaps inställning om språktyper egentligen är mycket tillåtande och liberal.60 Eftersom
Carnap låter förstå att ett explikatum ofta tillhör det vetenskapliga språket eller är ett artificiellt
begrepp, går frågan om vad exakt de olika språktyperna innebär ändå inte att åsidosätta.
Strawson utgår ifrån att det finns en fundamental skillnad mellan de olika typerna av språk som
Carnap diskuterar i sin introduktion av begreppet explikation. Carnap påpekar däremot att han
faktiskt inte uppfattar skillnaden som så tydlig, och pekar på att det är Strawson snarare än han
själv som uppfattar en skarp skiljelinje.61 Carnap ägnar med god orsak mycket utrymme av sitt
svar till Strawson åt att diskutera skillnaden mellan naturligt och vetenskapligt språk. En av de
saker som Carnap uttrycker om skillnaden mellan språktyperna är att han ser dem som
placerade på en kontinuerlig skala. Carnap formulerar sig på följande sätt: ”I see here no sharp
boundary line but a continuous transition. The process of the acquisition of knowledge begins
with common sense knowledge; gradually the methods become more refined and systematic,
and thus more scientific.”62 Här talar Carnap egentligen om hur människan tillskansar sig
kunskap och utvecklar vetenskaper snarare än om en skillnad mellan ett vetenskapligt språk
och ett naturligt. Det verkar dock sannolikt att Carnap menar att människans språkbruk då följer
en liknande utveckling från vardagligare till mer precist.
Carnaps syn på förhållandet mellan naturligt och vetenskapligt språk får också uttryck då han
beskriver hur ett explikatum som ursprungligen varit en teknisk, vetenskaplig lösning antingen
kan ”naturaliseras” och bli en del av det naturliga språket, eller förbli en del av ett tekniskt
språkbruk som i allmänhet bara används för vissa specifika syften. Han använder tidsuttrycket
”4:30 pm” som exempel på ett explikatum som ursprungligen varit del av en teknisk jargong,
men sedan naturaliserats.63 Eftersom människor i allmänhet inte kunnat mäta tid med minutens
60

Carnap: ”Strawson on Linguistic Naturalism”, s. 937.
Ibid., s. 934.
62
Ibid.
63
Ibid., ss. 935–936.
61

24

noggrannhet innan klockor med den möjligheten blev allmänt tillgängliga, har väldigt
noggranna tidsuttryck som exempelvis ”klockan 14:32” antagligen upplevts som aningen
främmande i det förflutna. Däremot kan de ha varit av yttersta vikt i vissa verksamheter som
bygger på exakt tidshållning, som planering av tågtidtabeller eller koordinering av manövrer
på ett slagfält. Vartefter elektriska, noggranna klockor blivit tillgängliga för allmänheten har
den nivån av exakthet i tidmätning blivit tillgänglig för alla, och i synnerhet nu då digitala
klocktider syns på så gott som varje telefon, dator eller annan elektronisk apparat är den typen
av exakta uttryck en del av vardagen och används av människor i allmänhet. Uttrycken för tid
i digitalt format med en minuts noggrannhet har alltså blivit en del av det naturliga språket. Ett
exempel på det motsatta ödet för ett explikatum kunde exempelvis vara SI-enheten för
frekvens, hertz. Enheten hertz kan ses som ett explikatum som tillåter noggranna uträkningar
kring frekvens och applikationer där frekvens är relevant på olika vis, som radiotrafik,
bildskärmsteknologi och elteknik. Däremot används uttrycket inte alls i vardagligt språk även
om frekvens i sig är ett fenomen som inte alls är främmande för vardagen. Om en kran läcker
skulle till exempel inte många säga att det droppar vatten med en frekvens av 1,5Hz ifall tre
droppar faller på två sekunder, utan det mer sannolika uttrycket skulle vara att det droppar
vatten ”ganska snabbt” eller att droppar faller ”väldigt tätt”. De här vardagliga uttrycken är
uttryck om frekvens precis lika mycket som en exakt siffra och standardiserade enheter. För
ingenjörer som utvecklar bildskärmar skulle sådana vardagsuttryck däremot inte alls vara
tillräckliga. Alltså kan man säga att både tidsuttryck med minutens noggrannhet och
frekvensuttryck i hertz har introducerats som nya, tekniska och ”vetenskapliga” termer i var
sitt skede av mänsklighetens historia, men att det ena av dem naturaliserats till en del av det
naturliga språket medan den andra förblivit teknisk jargong.
Den här tanken om explikatum som kan röra sig på en skala mellan naturligt och vetenskapligt
språk går emot tanken om att vetenskapligt och naturligt språk skulle vara fundamentalt olika
kategorier av språk. Det verkar sannolikt att Carnap, då han talar om vetenskapliga begrepp,
helt enkelt menar begrepp som är tekniska och syftesspecifika snarare än allmänspråkliga, och
i sin diskussion om explikationer helt enkelt menar att resultatet av explikationen tenderar att
vara en teknisk och syftesspecifik term som ersätter den gamla, allmännare termen. Strawson,
å andra sidan, verkar oroa sig för att Carnap skulle insistera på att man i filosofiskt
klarläggningsarbete bör sträva efter att använda formallogiska begrepp i stället för de begrepp
kring vilka det finns filosofiska bryderier. Den här oron kommer till uttryck då Strawson raskt
och nästan indignerat försvarar olika begrepp och mänskliga verksamheter mot intrång av vad
25

han benämner vetenskapligt språk.64 Missförståndet verkar totalt vid den här punkten, och
Strawson försvarar med stor iver vardagsspråklig filosofi mot ett angrepp som Carnap inte
överhuvudtaget försöker göra i samband med sin introduktion av begreppet explikation.
Följderna blir nämligen märkliga om man inte läser in ett missförstånd här, utan i stället antar
att Strawson har samma uppfattning som Carnap om vad de olika språktyperna innebär. Då
skulle Strawsons tes bli det ganska radikala kravet att filosofi och annan icke-naturvetenskaplig
verksamhet inte får använda sig av termer som inte är fullständigt naturaliserade delar av
vardagligt språk. Medan det kanske är sunt att hålla fast vid att filosofi ibland och kanske även
oftast görs bäst med redan existerande, vardagligt språk, verkar ett totalförbud på att skapa nya,
tekniska eller syftesspecifika begrepp aningen begränsande och dogmatiskt – som en
fundamentalistisk version av att förespråka vardagsspråkfilosofi.
Någonting bör dock tilläggas. Medan Carnap håller fast vid en liberal linje i frågan om
metodologi och uttryckligen tillåter användningen av vilken typ av språk och begrepp som helst
enligt vad som är fruktbart för syftet, argumenterar han faktiskt själv för användningen av
artificiella, vetenskapliga termer. Den här argumentationen går att tolka på olika sätt. Enligt en
möjlig tolkning menar Carnap att en sådan filosofisk metod i största allmänhet är bättre än en
metod där man strävar efter att använda naturligt språk. Den här tolkningen är också ganska
intuitiv med tanke på den retorik som Carnap använder då han jämför de två typerna av språk,
exempelvis i följande liknelse: ”A natural language is like a crude, primitive pocketknife, very
useful for a hundred different purposes. But for certain specific purposes, special tools are more
efficient, e.g., chisels, cutting-machines, and finally the microtome.”65 Däremot går det också
att tolka Carnaps syfte med argumentationen för skapandet av nya begrepp som mer
anspråkslöst och defensivt – han försvarar sig mot den tidigare nämnda möjliga, mera hårda
och dogmatiska tolkningen av Strawsons position angående de olika typerna av språk i
filosofiskt bruk. Enligt den här tolkningen försöker Carnap alltså inte förespråka en metod på
bekostnaden av en annan, utan försvarar helt enkelt en konstruktionistisk metod mot
anklagelser om att vara olämplig eller objektivt sämre.
Det är inte alldeles lätt att avgöra vilken tolkning som är den rätta, och den frågan är kanske
ren exegetik. Trots det är frågan inte alldeles oviktig med tanke på att filosofisk metod och en
motsättning mellan konstruktionism och naturalism är ett centralt tema i utbytet mellan Carnap
och Strawson. Medan Carnaps personliga val av metod för filosoferandet är uppenbart, är han
64
65

Strawson: ”Carnap’s Views”, ss. 505–506.
Carnap: ”Strawson on Linguistic Naturalism”, ss. 938–939.

26

noggrann med att påpeka att den ena metoden inte är objektivt bättre eller sämre än den andra.
I en anda av fredlig samexistens gör Carnap följande kommentar om den eventuella
motsättningen mellan metoder: ”We constructionists should not claim that our method is the
only one for the solution of philosophical problems, or necessarily the best in all cases. But
naturalists likewise should not make such claims for their method, as some of them, though not
Strawson, do.”66
Vad exakt det är som Strawson respektive Carnap räknar in i en konstruktionistisk metod skiljer
sig dock lite. Carnap jämför metoderna med varandra genom att beskriva två typer av
filosofiska problem, och därefter redogöra för hur han tänker sig att en konstruktionistisk
kontra en naturalistisk lösning på problemet ser ut. Han utgår från en samstämmighet om att
filosofiska problem består av olämplig användning av språket, och de två problemtyperna
skiljer sig då från varandra i hur den olämpliga användningen av språk sker. En möjlighet är
att misstaget inte sker i vardagligt språkbruk, utan då en filosof använder språket på ett sätt
som skiljer sig från det vardagliga språkbruket.67 Carnap konstaterar utan desto närmare
förklaringar att problemet kan lösas genom ”analysis of ordinary language”,68 och att problemet
löses upp så. Konstruktionisten skulle enligt Carnap däremot kunna vilja göra ett ytterligare
steg i den här problemlösningen. Medan en underförstått icke-konstruktionistisk filosof kanske
skulle använda ett vardagsspråkligt begrepp i sitt filosoferande men förklara att det filosofiska
bruket skiljer sig en aning från det vardagliga, skulle en konstruktionist föredra att använda ett
helt annat begrepp.69 Den andra problemtypen som Carnap lyfter fram är att missbruket sker i
vardagligt språkbruk. Exakt vad en felaktig användning av uttryck i vardagligt språkbruk skulle
betyda är aningen oklart eftersom Carnap inte överhuvudtaget tar upp exempel, och det är inte
alldeles lätt att avgöra enligt vilket kriterium det vardagliga bruket av ett uttryck är felaktigt
om det är en de facto etablerad del av det vardagliga språkbruket. Hur som helst menar Carnap
att konstruktionisten och naturalisten skulle kunna vara överens om att lösningen på problemet
är att ersätta det olämpliga uttrycket med ett annat uttryck som fortfarande är en del av det
naturliga språket, men att konstruktionisten till skillnad från naturalisten kanske skulle föredra
att införa en helt ny term som inte är en del av det naturliga språket.70

66

Carnap: ”Strawson on Linguistic Naturalism”, s. 939.
Ibid., s. 936. Här måste man anta att Carnap inte menar att avvikelsen från vardagsspråket i sig är det
problematiska, utan att filosofen i exemplet underförstått gör ett misstag i hur hen avviker från vardagsspråket.
68
Ibid.
69
Ibid., s. 937.
70
Ibid.
67

27

Formuleringarna är anmärkningsvärt milda, och intressanta med tanke på likheten mellan den
naturalistiska metoden (som i det här fallet är ett annat ord för en traditionell begreppsanalys)
och det förtydligande av explikandumet som hör till explikationen. Med sina pluralistiska
formuleringar börjar faktiskt Carnap allt mer röra sig bort från att explikationen och den
konstruktivistiska metoden skulle utgöra en radikalt skild doktrin som tar avstånd från mer
traditionell filosofi. I stället närmar han sig en situation där explikationen helt enkelt är ett
frivilligt ytterligare steg mot precision som kan, men inte måste, tas efter en begreppsanalys.
Carnap påpekar specifikt att naturalisten och konstruktivisten i stora drag är överens om vad
som ska göras, och att konstruktivisten bara kanske föredrar att göra ett ytterligare steg jämfört
med naturalisten. Dessutom fortsätter han med att påpeka att konstruktivisten kan välja själv
hur radikalt det nya begreppet avviker från vardagsspråk, med en uttrycklig betoning på att det
rör sig om en gradskillnad.71 Carnap formulerar ett synnerligen liberalt tillvägagångssätt för
konstruktivisten då denna myntar sitt nya begrepp, sitt explikatum: ”For the rules or the
definition of the explicatum [...] he may use either ordinary language, or in addition some
scientific terms frequently used in ordinary language, or purely scientific terms. He may merely
state a few simple rules, or he may prefer a more or less elaborate procedure, and for this he
may or may not use an artificial language.”72 I och med de här formuleringarna verkar faktiskt
skillnaden mellan de två filosofiska metoderna bli minimal – konstruktivisten kanske föredrar
att skapa ett nytt begrepp för att ersätta ett gammalt i fall där filosofiska bryderier har uppstått,
och det nyskapade begreppet behöver inte alls vara väldigt främmande eller exotiskt i
jämförelse med vanligt, vardagligt språkbruk. Carnaps användning av termen ”explicatum” i
samband med den här skildringen påminner oss också om att det konstruktivisten gör är en
explikation enligt Carnaps terminologi. Det här förstärker bilden av att målet med en
explikation inte alls är att skapa ett begrepp som är radikalt olikt sedvanligt språkbruk, eller
desto mer logisk-matematiskt eller naturvetenskapligt än det tidigare begreppet. Huruvida ett
sådant begrepp skapas eller inte är helt upp till filosofens egen smak, och till huruvida det är
praktiskt motiverat eller inte med tanke på det specifika fallet.

Carnap och Reck
Carnap gör i sitt svar vissa kommentarer som är riktade mot Strawson, men som liksom i
förbifarten också belyser hurudana anspråk han har för sitt explikationsbegrepp och därmed är
relevanta för en diskussion om Recks kritik. Ett antagande som Reck verkar göra om Carnaps
71
72

Carnap: ”Strawson on Linguistic Naturalism”, s. 937.
Ibid.

28

explikationsbegrepp, som också lyftes fram i den tidigare sammanfattningen, är att
explikationen skulle vara ett specifikt filosofiskt verktyg som Carnap har utvecklat, och som
han förespråkar som ett alternativ till andra möjliga filosofiska verktyg. I svaret till Strawson
gör Carnap dock ett par kommentarer som tyder på att den här bilden av explikationen som ett
verktyg man aktivt väljer inte är en alldeles självklart träffande tolkning av explikationen.
Dessutom blev bilden av explikationen och den konstruktivistiska metoden som strängt
avskilda från en traditionell, naturalistisk metod starkt ifrågasatt i och med Carnaps behandling
av Strawsons kritik. Carnaps agenda blir överlag väldigt svår att få grepp om, varför det också
är oklart till vilken nivå han kan kritiseras för att förespråka en viss metod.
I sina inledande ord skriver Carnap ”Although explications are often given also by scientists,
it seems to me particularly characteristic of philosophical work that a great part of it is devoted
to proposing and discussing explications of certain basic, general concepts.”73 Därtill försvarar
sig Carnap mot Strawsons anklagelser om att inte ta filosofiska problem och frågeställningar
på allvar med följande ord: ”Nor do I ’ignore the role of conceptual explanation in resolving
philosophical difficulties’. A very large part of my philosophical work actually consists just in
developing and applying the methods of conceptual explanation – in my terminology,
explication.”74 De här kommentarerna är direkt relevanta att ta i beaktande med tanke på bilden
av explikation dels som ett verktyg som Carnap skulle ha utvecklat och dels som någonting
med ett specifikt filosofiskt syfte. Carnap framställer i det första citatet explikation som
någonting ”karakteristiskt för filosofiskt arbete”, och i det andra påpekar han att det är en
synonym för förklaringar av begrepp i hans egen filosofiska terminologi. Att operera med
explikationer av grundläggande och allmänna begrepp låter faktiskt inte olikt en mycket
förenklad och nybörjarvänlig beskrivning av filosofi som verksamhet eller vetenskaplig
disciplin – man föreslår, diskuterar och opererar med olika förklaringar av grundläggande
begrepp som ”god”, ”sanning”, ”kunskap”, ”medvetande” och så vidare. Det verkar då närmast
besynnerligt att tillskriva Carnap några som helst anspråk om att explikationen som sådan
skulle vara hans egen uppfinning eller ett bidrag till en filosofisk metodologi. Möjligen kan
man nog säga att Carnap rekommenderar eller själv föredrar att utföra explikationer, men
tanken av att han skulle se explikationen som något slags alltid brukbart, ultimat verktyg för
filosofin börjar verka osannolik. Dessutom finns det då också starka skäl att anta att Carnaps
syn på explikationsbegreppet med avseende på normativitet eller deskriptivitet inte motsvaras

73
74

Carnap: ”Strawson on Linguistic Naturalism”, s. 933.
Ibid., s. 935.

29

av den syn som Reck med stöd i ett citat av Hempel uttrycker, nämligen att explikation
definitivt inte skulle vara ett deskriptivt begrepp.75 Att Carnap beskriver explikationer som
någonting karakteristiskt för filosofiskt arbete och också en stor del av naturvetenskaper och
som en synonym till att förklara begrepp får explikationen att framstå som ett mer deskriptivt
än normativt begrepp. Det här antyder att det explikationsbegrepp som Reck diskuterar och
tillskriver Carnap faktiskt kunde tolkas som väsentligen olikt det explikationsbegrepp som
Carnap själv presenterar.
Samtidigt som det blir svårt att betrakta explikation som ett nytt verktyg eller en metodologisk
rekommendation av Carnap, gör samma allmängiltighet hos begreppet det svårt att se det som
någonting med ett specifikt syfte inom filosofi. Reck använder CL-modellen som ett exempel
på explikation i bruk och testar med det hur väl explikationen som verktyg lyckas i praktiken.
Han identifierar vissa problem i hur frågan hanterades, och diskuterar på vilka sätt
explikationen skulle kunna byggas ut för att klara sitt uppdrag. Här kunde man eventuellt tala
om ett misstag berörande vilken nivå av syfte som Reck ser problematiken och otillräckligheten
på. Reck ser nämligen en inbyggd svaghet eller problematik i explikationen, medan den bild
av begreppet som Carnap ger i sitt svar till Strawson verkar leda till att man endast kan kritisera
just de specifika försöken till begreppsliga förklaringar som gjorts i samband med utvecklandet
av CL-modellen. En central idé hos Carnap är nämligen att varje enskilda filosofiska problem
ska lösas med just den metod som är mest ändamålsenlig för den situationen.76 Därtill kommer
den viktiga poängen om att det för varje begrepp man kan tänkas vilja explikera alltid finns
olika potentiella explikatum varav inget tekniskt sett är varken mer eller mindre rätt än något
annat, och att olika explikatum endast kan bedömas och jämföras med avseende på hur
fruktbara och användbara de är – något som också Reck själv påpekar.77
Vilken explikation som är mest fruktbar eller användbar i ett visst specifikt fall är förstås
fullständigt beroende av vad man vill åstadkomma med den explikationen, dvs. vad ens lokala
syfte är. Att däremot jämföra hur lyckad den enskilda explikationen är med något slags allmänt
syfte hos explikationer överlag verkar plötsligt inte alls meningsfullt att göra om man beaktar
hur allmängiltigt Carnap beskriver explikationer i svaret till Strawson. För att bedöma den
enskilda explikationen mot bakgrunden av ett allmänt syfte hos explikationen skulle man vara
tvungen att ställa frågan ”Lyckas detta explikatum förklara eller förtydliga?” utan någon som

75

Reck: ”Carnapian Explication”, s. 108.
Carnap: ”Strawson on Linguistic Naturalism”, s. 939.
77
Reck: ”Carnapian Explication”, s. 99 och 103.
76

30

helst referens till för vilket bruk förklarandet eller förtydligandet ska ske. Det är mycket
diskutabelt hur meningsfull eller genomförbar en sådan bedömning är, med tanke på hur olika
potentiella förtydliganden eller förklaringar av samma sak kan vara allt mellan relevanta och
fullständigt irrelevanta för någon viss fråga eller verksamhet, helt beroende på vad den som
vill ha förtydligandet eller förklaringen är ute efter. Strawsons exempel med sentimentala
frågor om människohjärtat och textboken i kardiologi som svar är en utmärkt illustration av det
här. En kontextblind bedömning av ”förtydliga” och ”förklara”, dvs. enligt Carnaps
terminologi av att ”explikera”, skulle leda till att man inte kan kalla den fysiologiska
beskrivningen av hjärtats funktion ett dåligt svar på den sentimentala, metaforiska frågan
eftersom beskrivningen strikt taget ju förtydligar eller förklarar någonting om hjärtat även om
den inte gör det på ett sätt som är användbart för den som ställde frågan.
Det går alltså att ställa frågor om ifall explikationen lyckas med sitt allmänna syfte om man
utgår från att explikationen är ett specifikt verktyg som har ett sådant syfte – vilket Reck gör –
men i ljuset av Carnaps kommentarer i svaret till Strawson verkar det inte alldeles självklart att
explikationsbegreppet ska tolkas så. Eftersom explikation i Carnaps bruk helt enkelt i största
allmänhet verkar betyda att förtydliga och förklara begrepp blir det ofruktbart att tala om ett
allmänt syfte hos explikationer, medan lokala syften förstås fortfarande går att diskutera och
använda som bedömningsgrund för hur lyckade enskilda, specifika explikationer är. Att
utvidga problematiken i CL-modellen till en problematik i hela explikationsbegreppet i sig blir
nu också en besynnerlig tanke eftersom den specifika explikationen enligt Carnaps definition
endast kan kritiseras i relation till dess specifika, lokala syfte. En analogi till att utvidga kritiken
från det specifika fallet till hela begreppet explikation skulle kanske vara att påstå att begreppet
”multiplikation” är defekt på grund av att en skolelev på en matematiklektion gjort ett räknefel
i

en

tillämpningsuppgift

i

multiplikation

och

fått

en

oanvändbar

lösning

på

matematikproblemet.

5. Hur klarar explikationen kritiken (och försvaret)?
Carnap är hal som en ål, och under den kritik som diskuterats här tycks hans
explikationsbegrepp böjas och tänjas till vilken form som helst utan att någonsin gå med på att
falla sönder eller punkteras. En hårdare kritik leder till radikalare och kreativare omformningar
av det modelleraartade begreppet. Svaret till Strawson tycks plocka i sär varje anspråk som
Carnap har påståtts ha med sitt explikationsbegrepp och sin filosofiska metod. Det är inte
alldeles lätt att bedöma precis vilken kritik som träffar Carnaps arbete då han vid så många
31

kritikpunkter backar undan, som om varje icke-trivialt anspråk han verkar göra i sitt arbete bara
var missförstånd som hans kritiker gjort.
Recks och Strawsons kritik kommer i olika smaker och nyanser. I synnerhet Strawson inleder
med en ganska omfattande och till och med hätsk kritik av explikationsbegreppet, som kanske
också dels utgör en kritik av det anda han uppfattar att Carnap filosoferar med överlag. Det är
stundvis en nästan karikatyrartad bild som Strawson ger av Carnaps projekt, men Carnap visar
snabbt i sitt svar att anklagelserna om en överdriven och nästan pervers iver att formalisera så
gott som allt mänskligt språk till en otymplig och kall logisk-matematisk jargong grundar sig
på missförstånd. Dels låter Carnap förstå att han inte har någon ambition att fingra på allt språk,
och dels förklarar han att de utbyten av begrepp (dvs. explikationer) han faktiskt förespråkar
inte alls är så radikala som man först kunde tänka sig. Han avdramatiserar också kraftigt
skillnaden mellan de två filosofiska metoderna som hela tiden står som varandras motpoler –
den ”naturalistiska” metoden som består av traditionell begreppsanalys och den
”konstruktionistiska” metoden där gamla begrepp ersätts med nya i stället för att ihärdigt
genomsökas för någon yttersta mening. Skillnaden mellan de två språktyperna som diskuteras
blir också ytterst odramatisk i Carnaps svar, och reduceras egentligen sist och slutligen till en
fråga om hur länge uttrycket funnits i språket och hur allmänt det är i vardagligt bruk. Carnaps
explikationsbegrepp och metodologi överlag blir helt enkelt väldigt svår att kritisera eller
protestera mot efter den efterbehandling det får i hans svar till Strawson då anspråken blir så
otydliga och okontroversiella: Man får konstruera nya begrepp om man vill, men det är inte
obligatoriskt och inte alltid ens rekommendabelt, och de nya begreppen behöver inte alls vara
särskilt exotiska, annorlunda, logisk-matematiska eller invecklade. Stundvis verkar begreppet
explikation till och med börja likna ett fullständigt deskriptivt begrepp snarare än en någon
metod som går att förespråka: Explikationer är någonting som många filosofer och vissa andra
vetenskapare gör hela tiden och alltid gjort.
Den kritik som kanske står sig allra bäst genom den utveckling av explikationen vi nu
observerat från Probability till Carnaps svar till Strawson är Recks kritik om den otillräckliga
uppmärksamheten som Carnap riktar till förtydligandet av explikandumet. Kritiken som Reck
presenterar vid den här punkten är övertygande, och Carnap gör inte heller i sitt svar till
Strawson någon manöver som skulle styra explikationsbegreppet undan den här kritiken.
Förstås ser det åtminstone vid första påseende inte ut som något dråpslag till explikationen att
konstatera att dess första, förberedande steg inte får en ordentlig redogörelse då begreppet först
presenteras. Man kunde tänka sig att en enkel lösning är att i övrigt ta emot Carnaps explikation
32

som han introducerar den i Probability, men i samråd med de kritiska rösterna helt enkelt inför
några klausuler om hur långt och på vilka sätt explikandumet bör förtydligas innan man skrider
till arbete med skapandet av ett nytt begrepp. Den allmänna metodologiska pluralism som
Carnap förespråkar för filosofin skulle säkert omfamna tanken av att explikationen förbereds
med många olika medel innan det konstruktionistiska steget tas och ett nytt begrepp skapas.
Reck uttrycker vid några tillfällen i sin artikel en viss oro om att man tar för mycket avstånd
från Carnap och explikationen om man börjar omförhandla reglerna alltför långt, men med
tanke på den tillåtande inställningen som Carnap uppvisar och den synnerligen odramatiska
skillnad han i svaret till Strawson visar att råder mellan en konstruktionistisk och en
naturalistisk metod torde det vara möjligt att ge kritikerna en röst angående explikationens
första steg och ändå bibehålla en ”Carnapiansk anda”.
Då man börjar fästa mer uppmärksamhet vid förtydligandet av explikandumet och se till att
begreppet som dömts till att bytas ut är omsorgsfullt utrett och analyserat blir det å sin sida
intressant hur nära man kommer den traditionella, så kallade naturalistiska metoden av att
filosofera. Carnap skulle knappast vara förskräckt av det här, och efterlyser till och med
uttryckligen ett samarbete mellan metoder med sina avslutande ord i svaret till Strawson:
It is certainly more fruitful, instead of wasting time in deprecating the method of the other
side, to work out some model of peaceful coexistence of the two movements, and if
possible, to cooperate. We all agree that it is important that good analytic work on
philosophical problems be performed. Everyone may do this according to the method
which seems to be most promising to him. The future will show which of the two methods,
or which of the many varieties of each, or which combinations of both, furnishes the best
results.78

Att konstatera att Carnaps explikation i sig inte är ett tillräckligt verktyg eller en tillräcklig
metod för att bedriva filosofi, men i samarbete med en traditionell begreppsanalys som
förtydligar det begrepp som ska bytas ut utgör ett värdefullt tillägg till en filosofisk
verktygsback verkar som en tillfredställande och diplomatisk lösning på den metodologiska
kontrovers som vidrörts här.
Däremot öppnar just den här lösningen upp en stor svaghet hos begreppet, som hotar att faktiskt
åstadkomma sprickor i det i stället för att bara låta det tänjas i all oändlighet. Strawson riktar
också en subtilare kritik mot Carnaps konstruktionistiska metod än de nyss omnämnda hårda
anklagelserna han inleder sin artikel med, nämligen tanken om att konstruktionistens steg från
det gamla begreppet till ett nyskapat begrepp helt enkelt är överflödigt om det gamla begreppet

78

Carnap: ”Strawson on Linguistic Naturalism”, s. 940.

33

redan är utförligt analyserat och förklarat. Det finns en väsentlig likhet mellan Strawson och
den kritik som Reck presenterar trots att formuleringarna är olika då Reck lyfter fram
synpunkterna om att explikationen i CL-modellens fall inte lyckas klarlägga eller förtydliga
någonting tillfredsställande eftersom Hempel och Oppenheim lät det ursprungliga
explikandumet ”explanatoriness” falla ur sikte. Den här kritiken är fullständigt i linje med
Strawsons tanke om att ett begrepp eller begreppssystem som tillhör det naturliga språket måste
förklaras och definieras mycket noggrant innan det ersätts med ett artificiellt begrepp eller
system för att det senare steget alls ska lyckas förtydliga någonting eller rentav ens bli
begripligt. Det är här som explikationen blir sårbar för Strawsons kritik. Ju mer uppmärksamhet
man riktar mot förtydligandet av explikandumet, desto närmare kommer man det scenario som
Strawson i kritiskt syfte beskriver, nämligen att explikationen på grund av det utförliga
analysarbetet som utförs som en förberedelse faktiskt blir ett överflödigt steg, eller åtminstone
ett steg som inte kan göras utan att ha en stabil grund i den traditionella filosofiska metod som
Carnaps metod ses som en kontrast till!
Förvisso möter Carnap tanken om att en explikation eller en konstruktionistisk metod överlag
skulle vara parasitär på en traditionell begreppsanalys och argumenterar mot den i svaret till
Strawson. Argumentationen vid den här punkten är dock rätt torftig och teoretisk, och det är
nog diskutabelt hur väl Carnap faktiskt lyckas försvara sig mot kritiken. Han pekar nämligen
bara på möjligheten att lära sig ett främmande språk ”från noll” utan att ha ett redan känt språk
som metaspråk och stöd i undervisningen med hänvisning till en viss pedagogisk metod, och
drar utan desto vidare berättiganden en parallell till naturliga språk och formella språk.79
Carnaps tanke verkar vara att artificiella språk inte alls behöver vara beroende av naturliga
språk eftersom det är teoretiskt möjligt att lära sig begripa och använda olika språk oberoende
av varandra. Även om den här analogin skulle vara giltig blir det däremot svårt att föreställa
sig hur explikationen skulle gå till i praktiken och bli begriplig utan ett klart definierat
explikandum, och dessutom uppstår det här en total kollision mellan Carnap och den kritik som
Reck diskuterar. Medan kritiken som Reck lyfter fram i sin artikel kretsar kring att
explikandumet fått för lite uppmärksamhet och explikationen därför stöter på problem i
praktiken, nedtonar Carnap – implicit, och kanske helt oavsiktligt – betydelsen av en klar
koppling mellan det gamla begreppet och det nyskapade vid sidan av att han försvarar sig mot
en radikal kritik som Strawson riktar mot ett konstruktionistiskt filosoferande överlag.

79

Carnap: ”Strawson on Linguistic Naturalism”, s. 938.

34

Det uppstår en märklig situation med en inbördes spänning i Carnaps diskurs då han å ena sidan
på ett mycket diplomatiskt och tillmötesgående sätt uttryckligen backar ner från anspråk som
han påstås ha och betonar hur harmlöst hans explikationsbegrepp egentligen är, men å andra
sidan slentrianmässigt och nästan lite högmodigt skakar av sig idén om att ett nära förhållande
mellan artificiella och naturliga uttryck skulle vara av betydelse. Det uppstår här en ny
frågeställning som kunde ge upphov till hur mycket diskussion som helst, nämligen hurdant
förhållandet är mellan ett naturligt och ett artificiellt språk, men den frågan förblir obesvarad
och outredd här. Däremot måste lite uppmärksamhet fortfarande riktas mot den första delfrågan
Strawsons kritik: Är inte explikationen sist och slutligen överflödig, oavsett om den är parasitär
eller inte? Till en viss del bäddar Carnap i sitt svar faktiskt själv för en syn på explikation och
konstruktionism där skapandet av ett nytt begrepp i det otillfredsställande begreppets ställe är
ett frivilligt ”extra-steg” som en filosof kan ta om hen önskar uppnå bättre precision och
tillgänglighet för formell behandling i sitt filosoferande. Frågan blir också i vilka tillfällen det
är fruktbart och eftersträvansvärt att ta det ytterligare steget och skapa ett nytt begrepp för att
ersätta det gamla begreppet som förvisso kan ha konstaterats vara otydligt, men vars betydelser
och användningar trots allt har blivit omsorgsfullt utredda. Är den precision som Carnap gör
reklam för i samband med nyskapade begrepp och som ett gott explikatum kommer med alltid
det mest eftersträvansvärda i filosofi – och vad betyder precision i alla de olika typerna av
filosofiska diskussioner och begrepp man kan tänka sig?
Det är enkelt att se hur precision och tillgänglighet för formell behandling faktiskt är till stor
nytta i de filosofiska begreppsanalyser som Carnap använder som exempel, nämligen inom de
delområden av filosofi som ligger nära matematik och logik, och där formella bevis och
härledningar faktiskt är en ändamålsenlig och vanlig arbetsmetod. Det är inte heller omöjligt
svårt att tänka sig hur ett nyskapat, artificiellt begrepp kunde se ut i ett delområde av filosofin
där formella metoder inte är så vanliga. Man kunde till exempel tänka sig att en moralfilosof
blir frustrerad över ett begrepp som ”dygd” eller ”människa”, och för argumentationens skull
skapar och definierar ett alternativt och mer specifikt avgränsat begrepp som används inom en
bok eller uppsats. På så sätt kunde man möjligen säga att en explikation har skett, även om det
nya uttrycket, explikatumet, aldrig skulle komma att användas utanför det sammanhang där det
lanserades. Det skulle möjligen gå att argumentera att just det här är ett fall där precision var
till nytta i ett filosofiskt projekt och det uppnåddes med hjälp av en explikation. Det verkligt
besynnerliga med Carnaps behandling av explikationsbegreppet och ett konstruktionistiskt
filosoferande är däremot att det skulle ha föga inverkan på hans kredibilitet att peka ut
35

delområden och fall där metoden inte är ändamålsenlig, helt enkelt för att de uttryckliga
anspråken är så minimala och Carnap upprepar sig flera gånger om att metoden inte alltid är
den bästa. Vi landar i en förbryllande och egentligen ganska otillfredsställande situation där vi
omöjligtvis kan säga annat än att Carnap diskuterar en metod som är uppenbart nyttig i ett
logisk-matematiskt inriktat filosoferande eller andra ”specifika situationer”, men vars nytta
inom andra delområden av filosofin är oklar och diskutabel, men att Carnap själv aldrig gör
större anspråk än så – trots all uppståndelse och diskussion kring begreppet.

6. Sammanfattning
I den här uppsatsen har jag först presenterat explikationsbegreppet så som Carnap själv
introducerade det i första kapitlet av Probability. Därefter har jag redogjort för den kritik som
Erich Reck och Peter F. Strawson riktat mot explikationsbegreppet. Svaret som Carnap skrev
till Strawsons kritik lyckas enligt mig försvara Carnaps explikationsbegrepp mot en del av
kritiken, vilket jag har konstaterat i avsnittet om vad resultatet blir av dialogen mellan Carnap
och de kritiska texterna. En annan del av kritiken anser jag däremot att Carnap inte lyckas
avvärja på ett övertygande sätt, och i synnerhet de två texterna i samspel lyckas öppna vissa
frågor om Carnaps explikationsbegrepp. En sådan fråga är hur begreppets förberedande steg,
klargörandet av explikandumet, skiljer sig från en traditionell, filosofisk begreppsanalys. Den
frågan blir särskilt uppenbar då man beaktar Recks kritik om att Carnap inte riktat tillräckligt
med uppmärksamhet till explikandumet i sin ursprungliga formgivning av explikationen. Den
här frågan, som i och med Recks kritik blir tydlig, gör också explikationsbegreppet sårbart för
en av Strawsons fundamentala kritikpunkter, nämligen huruvida explikationen faktiskt bidrar
med någonting av ytterligare värde om explikandumet redan har fått en tydlig avgränsning och
definition, eller om det helt enkelt blir ett överflödigt steg. Jag har inte erbjudit några svar på
de här frågorna om explikationen, utan frågorna är i sig slutsatser av diskussionen jag har fört.
Utöver det har jag också konstaterat att Carnap i sitt försvar mot kritiken som riktas mot hans
explikationsbegrepp gör sin metodologiska linje mycket svår att få ett fast grepp om. Å ena
sidan har han själv en någorlunda klar och konsekvent metod för hur han utför sitt eget
filosofiska arbete, men å andra sidan är hans kommentarer om filosofisk metod överlag
toleranta och pluralistiska till en grad som gör det utmanande att urskilja någon egentlig linje,
ideologi eller doktrin överhuvudtaget, förutom en tanke om att varje filosof och varje problem
själv väljer sin lösningsmetod, varefter den bästa och effektivaste må vinna. Jag måste medge
att jag själv finner den här uttryckliga pluralismen och toleransen mycket attraktiv och
36

behaglig, men därtill kan man också konstatera att det nog finns en viss ironi i att en slutsats i
min uppsats, som till stor del kretsat kring diskussioner kring Carnaps filosofiska metodologi,
är att Carnaps metodologiska linje främst verkar vara en uttrycklig frånvaro av någon som helst
uppmaning att te sig till någon specifik metod överhuvudtaget.

37

Källförteckning
Carnap, Rudolf: Logical Foundations of Probability. The University of Chicago Press,
Chicago, 1950.
Carnap, Rudolf: ”P. F. Strawson on Linguistic Naturalism”. I: Paul Arthur Schlipp (red.): The
philosophy of Rudolf Carnap. Open Court, LaSalle, 1963.
Duden: https://www.duden.de/rechtschreibung/Walfisch. Hämtat 12.5.2020.
Gustafsson, Martin: ”Quine’s Conception of Explication – and Why It Isn’t Carnap’s”. I:
Gilbert Harman & Ernest Lepore (red.): A Companion to W. V. Quine”. John Wiley & Sons,
Inc., Chichester, 2014.
Reck, Erich: ”Carnapian Explication: A Case Study and Critique”. I: Pierre Wagner (red.):
Carnap’s Ideal of Explication and Naturalism. Palgrave Macmillan, New York, 2012.
Strawson, Peter Frederick: ”Carnap’s Views on Constructed Systems versus Natural
Languages in Analytic Philosophy”. I: Paul Arthur Schlipp (red.): The philosophy of Rudolf
Carnap. Open Court, LaSalle, 1963.

38

